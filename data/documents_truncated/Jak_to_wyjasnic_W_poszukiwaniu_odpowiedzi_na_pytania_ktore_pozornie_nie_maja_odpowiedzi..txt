
Gdzie kończy się

Ziemia, a zaczyna

kosmos?





Trzy osoby, które przekroczyły wtedy tę wysokość, znalazły się w dziwnym położeniu. Nie byli ani pilotami wojskowymi, ani nie pracowali jako astronauci. A tytułu dla takich osób w NASA wtedy po prostu nie było. Wszystko zmieniło się w 2005 roku, ale nie bez diabelsko ciekawej zagwozdki – bo żeby był tytuł, muszą być kryteria. Jak łatwo się domyślić, żeby zostać astronautą, trzeba polecieć poza Ziemię. Nie wystarczy się nad nią wznieść – to w końcu robią na co dzień piloci linii lotniczych. Trzeba się wyróżnić bardziej. Opuścić naszą planetę i tym samym zaznaczyć swoją obecność w kosmosie. Tworząc ten nowy tytuł cywila astronauty, ktoś musiał więc postawić jedno ważne pytanie.

Gdzie kończy się Ziemia, a zaczyna kosmos?

Wydaje się, że to zupełnie trywialna kwestia, prawda? Przecież Ziemia ma określoną powierzchnię, ma lądy, oceany i tak dalej. Łatwo stwierdzić, że znajdujemy się na niej. Ale czy to oznacza, że kiedy podskoczymy, to tymczasowo jesteśmy poza Ziemią? Intuicja podpowiada, że nie, i NASA wydaje się z tym zgadzać – sam znam wiele osób, które w swoim życiu podskoczyły, ale żadnej, która nosi skrzydła astronauty.

Gdy podskakujemy, przeciwstawiamy się przyciągającej nas grawitacji. Na krótką chwilę z godnym podziwu, wręcz heroicznym wysiłkiem próbujemy wyrwać się ze szponów jednej z fundamentalnych sił wszechświata. Wszechświat jednak wie lepiej, co dla nas dobre, bo co byśmy mieli z tej wolności? Powiedzmy, że podskoczymy i będziemy lecieć i lecieć, delektować się perspektywą nieograniczonych możliwości. Eksploracja! Gwiazdy! Kosmos! Brak powietrza do oddychania! Gotująca się woda w naszym ciele!

Śmierć!

Z tym gotowaniem się to na poważnie. W 1966 roku Jim LeBlanc doświadczył tego na własnej skórze, czy w zasadzie – na języku. Kiedy znajdował się w testowej kabinie próżniowej, jego kombinezon (wewnątrz którego Jim miał normalne ziemskie ciśnienie) uległ uszkodzeniu. To oznaczało zmierzenie się człowieka z przestrzenią prawie całkowicie pozbawioną powietrza, co w praktyce przekładało się na utratę przytomności po niecałych 15 sekundach. Ostatnią rzeczą, którą poczuł Jim przed tym momentem, były „bąbelki śliny na języku” – zresztą zgodnie z przewidywaniami. Inżynierowie wpuścili do komory powietrze i sprawnie ruszyli na ratunek, więc na szczęście wszystko skończyło się dobrze.

Wrząca ślina nie oznacza, że Jim osiągnął temperaturę 100 stopni Celsjusza. To wszystko było tylko konsekwencją drastycznie obniżonego ciśnienia, a że drastycznie obniżone ciśnienie jest czymś, z czym na pewno będziecie musieli się zaprzyjaźnić w czasie kosmicznej wyprawy, warto rozumieć, jakie konsekwencje ono ze sobą niesie. No bo co się dzieje, kiedy nastawiamy wodę do gotowania? Zanim w ogóle temperatura zbliży się do 100 stopni Celsjusza, molekuły, z których składa się woda, cały czas się poruszają. Część z nich sprytnie dociera nawet na samą górę, do powierzchni płynu, i próbuje uciec, ale to nie zawsze się udaje.

Wiele z tych molekuł zostaje zepchniętych z powrotem do płynu przez powietrze. Powietrze, które cały czas „napiera” na wodę, na nas i na wszystko, co znajduje się na powierzchni planety. Mimo to część molekuł ucieka i szczęśliwie przyłącza się do powietrza – czyli paruje – a więc prędzej czy później płyn całkowicie zniknie. Po prostu zajmie mu to trochę czasu. Jeśli jesteście cierpliwi, to możecie zostawić w pokoju pół szklanki wody. Po kilkudziesięciu dniach nie powinno być po niej śladu (po wodzie, nie szklance!).

Co jednak, kiedy temperatura zacznie rosnąć? Przekazujemy molekułom wody większą ilość energii, a więc te, które zmierzają ku powierzchni, coraz bardziej i bardziej przeciwstawiają się cząsteczkom powietrza. Mamy tutaj do czynienia ze spektakularnym pojedynkiem, epickim starciem, które dzieje się na naszych oczach (co prawda w skali molekularnej, ale trochę wyobraźni i mamy co najmniej Grunwald!).

Coś, co nazywamy ciśnieniem pary nasyconej (woda), mierzy się z ciśnieniem atmosferycznym (powietrze). Co się stanie, kiedy te dwie siły się wyrównają? Wtedy mówimy, że woda zaczyna wrzeć! W takich warunkach cząsteczki wody zaczynają rozpychać się tak, że tworzą bąbelki gazu – pary wodnej – które z łatwością unoszą się na powierzchnię i uwalniają z płynu. Zwiększenie temperatury nie jest jedyną metodą na zagotowanie wody. We wrzeniu chodzi w końcu o osiągnięcie stanu równowagi, a podgrzewanie pozwala na to dzięki zwiększeniu ciśnienia pary nasyconej.

Jeśli jednak bylibyśmy w stanie zamiast tego zmniejszyć ciśnienie atmosferyczne, moglibyśmy uzyskać ten sam efekt przy niższej temperaturze wody. Dokładnie to dzieje się w próżni, gdzie 37 stopni Celsjusza, czyli temperatura naszego ciała, to nawet więcej, niż potrzeba, żeby płyny mogły wrzeć. Wisienką na torcie jest fakt, że woda w czasie gotowania zaczyna stopniowo tracić temperaturę – w końcu uwalniają się z niej te najbardziej energetyczne cząsteczki. Jeśli będziemy ją gotować, zmniejszając ciśnienie (na przykład w komorze próżniowej), możemy ją zagotować tak bardzo, że zamarznie. Będzie wrzeć w niskiej temperaturze, która na dodatek dalej będzie się obniżać – przy odpowiednio niskim ciśnieniu nawet do 0 stopni Celsjusza.

Morał z tego taki, że jeśli podskakujemy, to dobrze się dzieje, że coś sprowadza nas z powrotem na Ziemię. Zresztą nie tylko my jesteśmy w ten sposób przywiązani do naszej planety. Powietrze, którym oddychamy, jest wśród nas, bo tak samo przyciąga je ziemska grawitacja. Przy okazji jest nad nim cała warstwa pozostałego powietrza, które nieustannie naciska od góry. Z tego powodu im bliżej powierzchni Ziemi, tym większe ciśnienie. I na odwrót.

Ostatni odcinek prowadzący na szczyt najwyższej góry świata – Mount Everestu – nazywany jest bajecznie strefą śmierci. Powyżej ośmiu kilometrów nad poziomem morza (do szczytu został jeszcze blisko kilometr) powietrze staje się na tyle rzadkie, że zaczyna brakować tlenu do oddychania. Ci, którzy cenią sobie wysoki poziom trudności (i śmierć), wciąż decydują się maszerować bez butli tlenowych, co jest możliwe, choć ryzykowne. I wycieńczające.

Ale oczywiście szczyt Mount Everestu – chociaż nie da się tam zbyt długo oddychać – wciąż nie jest w kosmosie (nie, jeśli podskoczycie na szczycie, to też się nie liczy).

Musimy oderwać się od Ziemi bardziej. Podróż na pokładzie komercyjnego samolotu (który lata na wysokości około 10 kilometrów) nie zagwarantuje nam tytułu astronauty. Polećmy jednak jeszcze ciut wyżej, a dotrzemy do kolejnej ciekawej granicy.

Wiecie już, że im wyżej, tym niższe ciśnienie. Linia Armstronga, ulokowana na wysokości około 18–19 kilometrów, to punkt, w którym ciśnienie atmosferyczne staje się tak niskie, że temperatura potrzebna do zagotowania wody wynosi… 37 stopni Celsjusza! Tak! Jest to wysokość, która wciąż nie zagwarantuje nam miana astronauty, ale przynajmniej możemy tam zostać ludzkim czajniczkiem.

Im wyżej, tym dziwniej i bardziej frustrująco się robi, jeśli chodzi o naszą kosmiczną podróż. Bo czasem wydaje się, że przecież już powinniśmy być w kosmosie – a tu ktoś mówi, że nie jesteśmy! Pamiętacie, jak mówiłem, że w latach sześćdziesiątych działo się dużo kosmicznych rzeczy i że człowiek skoczył z wysoka i wylądował? Wydarzyło się to w zasadzie jeszcze na przełomie lat pięćdziesiątych i sześćdziesiątych. W 1960 roku Joe Kittinger wzleciał balonem na wysokość 31 kilometrów. Mówimy już o wysokości, która powinna nam się kojarzyć z kosmosem. Widzimy krzywiznę Ziemi pod nami i czerń wszechświata wokół. Atmosfera jest już nieznośnie rzadka, co zresztą Joe poczuł na własnej skórze – rękawica w jego stroju została uszkodzona, a odsłonięta dłoń spuchła tak mocno, że powiększyła się dwukrotnie. Tego dnia wykonał on skok ze spadochronem, ustanawiając wysokościowy rekord, który pokonał dopiero Felix Baumgartner w słynnym skoku 50 lat później. Najlepszy wynik ma obecnie na koncie Alan Eustace – skok z wysokości 41 kilometrów. To pięć Everestów jeden na drugim, czyli wysokość, na której zdecydowanie nie da się ani oddychać, ani normalnie funkcjonować bez specjalnego kombinezonu, a widoki znacznie odbiegają od tego, co możemy zobaczyć nawet ponad chmurami w samolocie pasażerskim.

Żaden z tych ludzi nie był jednak oficjalnie w kosmosie.

Kosmos to poważna sprawa. Mamy nawet coś takiego jak traktat o przestrzeni kosmicznej – dokument powstał jeszcze pod koniec lat sześćdziesiątych i do dzisiaj podpisało go 109 państw. Wedle tego traktatu „przestrzeń kosmiczna” jest traktowana jako coś, co nie jest niczyją własnością. To, prawnie rzecz biorąc, miejsce, do którego wszystkie narody Ziemi powinny mieć jednakowy dostęp i nie mogą sobie ustanawiać tam żadnych własnych zasad. Jednak nawet ów traktat, określający kosmos jako wspólne dziedzictwo ludzkości, nie próbuje w ogóle zdefiniować, gdzie to wspólne dziedzictwo dokładnie leży! Gdy unosimy się nad Pałacem Kultury, to kiedy przestajemy być na terenie Warszawy w Polsce, a pojawiamy się nad Ziemią w kosmosie?

Klucz do rozwiązania zagadki leży w narzędziach, których używamy do eksplorowania tych wszystkich terenów. Nauka zajmująca się lotnictwem nie bez powodu nazywa się aeronautyką – łacińskie słowo „aer”, oznaczające powietrze, jest tutaj istotne. Samoloty nie tyle poruszają się w powietrzu, co dzięki niemu. Ich kształt, a w szczególności skrzydła, pozwala generować siłę nośną, która utrzymuje masę samolotu nad ziemią. Oczywiście maszyna wciąż musi o własnych siłach poruszać się w kierunku, w którym każe się jej lecieć, ale przecież nie ma żadnego silnika, który cały czas wypychałby ją w górę, prawda?

A jednak zdarza nam się trochę brać za pewnik fakt, że samolot… nie spada. Jest cały czas ściągany przez grawitację, ale jednocześnie podnoszony przez bombardujące go z dołu powietrze. To powietrze nie tylko zderza się z samolotem z ogromną siłą (w końcu ten leci bardzo szybko), ale też ma większe ciśnienie niż powietrze, które znajduje się nad samolotem (za to możemy podziękować kształtowi skrzydeł i sposobowi, w jaki rozdzielają powietrze na nierówne strumienie). Najważniejszy jednak jest fakt, że powietrze pozostaje kluczowe dla poruszania się nad ziemią. Skutecznie unosi wielotonowe żelastwo i chociaż wciąż musimy osiągnąć pewną minimalną prędkość, żeby ten efekt uzyskać, to jest ona w miarę rozsądna. Do czasu.

Powyżej wszystkich punktów, które wcześniej wymieniliśmy, nad Mount Everestem, linią Armstronga i czterdziestokilometrowym rekordem ludzkiego skoku, istnieje granica zwana linią Kármána. Wskazuje ona wysokość, na której powietrze jest już na tyle rzadkie, że nie możemy na nim niemal w ogóle polegać w lotnictwie. To granica, po której przekroczeniu aeronautyka zmienia się w astronautykę. Atmosfera i siła nośna przestają mieć znaczenie, a liczyć zaczyna się coś innego – czysta prędkość.

Dokładna wysokość linii Kármána zależy od różnych czynników. Ogólnie występuje ona gdzieś pomiędzy 70 a 90 kilometrami, chociaż przyjęło się ją utożsamiać z wartością 100 kilometrów. Jak proponował sam Theodore von Kármán – na którego cześć nazwano tę granicę – „okrągła wartość powinna być łatwiejsza do zapamiętania”. Jednak niezależnie od dokładnej wysokości (będzie ona zależeć między innymi od naszego położenia na Ziemi) zawsze chodzi w niej o to samo. To wysokość, na której poruszający się wzdłuż Ziemi obiekt musi utrzymywać swoją masę za pomocą samej prędkości.

Innymi słowy: musi lecieć szybciej, niż spada.

Co to właściwie znaczy? Mówiliśmy już o tym, że samoloty w teorii cały czas spadają – nieustannie są przyciągane przez Ziemię. Jednak równoważy to siła, z którą powietrze wypycha je do góry, dzięki czemu samolot może lecieć na stałej wysokości. Również wszystkie satelity orbitujące wokół Ziemi zawsze spadają, tyle że – w przeciwieństwie do samolotów – powietrze pomaga im w znikomym stopniu albo wcale. Gdyby Ziemia była płaska i satelita leciałby nad nią bez jakiejkolwiek siły, która popychałaby go do góry, stopniowo traciłby wysokość. Im cięższy satelita i im niżej jest, tym silniejsze przyciąganie. Nad okrągłą Ziemią dzieje się to samo – satelita cały czas traci wysokość, a typowe satelity, które znajdują się na niskiej orbicie, tracą mniej więcej pięć metrów wysokości w ciągu sekundy. Mają jednak pewną przewagę nad płaskoziemskimi satelitami – właściwość, którą mogą sprytnie wykorzystać. Zakrzywienie planety.

Powiedzmy, że stajecie w dowolnym miejscu na Ziemi i wyjmujecie nieskończenie długą sztywną miarkę wysuwaną z pojemniczka. To niemożliwa miarka, którą można dowolnie rozciągnąć choćby i w całym kosmosie i która będzie cały czas podążać w jednym kierunku.

Jeśli staniemy w jakimś punkcie na Ziemi i rozwiniemy naszą miarkę równolegle z podłożem, to przez jakiś odcinek będzie faktycznie podążała równo z powierzchnią. A przynajmniej tak będzie nam się wydawało – w końcu miarka jest równa, a Ziemia zakrzywiona, więc równoległość mamy zaledwie taką „na oko”, ale zostańcie ze mną. Nawet nasze oko bowiem jest w stanie zobaczyć stopniowo powiększającą się dysproporcję. Może i na początku nasze narzędzie sprawia wrażenie równoległego z powierzchnią planety, jednak im dalej, tym bardziej Ziemia zaczyna się oddalać – miarka zmierza wprost w kosmiczną przestrzeń (niezłomnie podążając w tym samym kierunku), a Ziemia stopniowo objawia przed nami swoją krzywiznę. Po mniej więcej ośmiu kilometrach miarka będzie pięć metrów nad ziemią.

Jeśli mam teraz tłumaczyć się z faktury na „magiczną miarkę”, to na swoją obronę przywołam fakt, że udało nam się dzięki niej określić, jak szybko powierzchnia Ziemi oddala się od tej wyimaginowanej linii. Powiedzmy, że teraz po tej samej linii wystrzelilibyśmy satelitę. Mamy go na takiej wysokości, że będzie spadał w tempie pięciu metrów na sekundę, ale wiemy też, że Ziemia oddali się od wyobrażonej linii o to samo pięć metrów na odcinku ośmiu kilometrów. Jeśli więc satelita pokona owe osiem kilometrów dokładnie w sekundę (czas, w którym straci pięć metrów wysokości), to tak naprawdę zachowa dokładnie tę samą wysokość nad powierzchnią planety! Kluczem jest prędkość: jeśli będzie zbyt mała, sprzęt zacznie się zbliżać do powierzchni; jeśli zbyt duża, zacznie uciekać, więc w praktyce wystrzelimy biednego satelitę w odmęty kosmosu.

Nie fantazjujmy może już jednak o rozpędzaniu satelity tak, żeby ten uciekł spod wpływu ziemskiej grawitacji, bo już samo rozpędzenie go do prędkości pozwalającej orbitować wokół planety nie jest wcale takie proste. Wysokość powyżej linii Kármána to nie przelewki. W końcu byłoby łatwiej, gdyby satelita mógł sobie skorzystać trochę z dobrodziejstw powietrza i siły nośnej – mógłby poruszać się o wiele wolniej – ale zasady poruszania się obiektów kosmicznych są zgoła inne niż tych, które zostały wirtuozami powietrza. Stąd też linia Kármána funkcjonuje jako brama do kosmosu w kilku organizacjach. Kiedy NASA zmodyfikowała zasady przyznawania tytułu astronauty i wręczyła zaległe wyróżnienia trzem pilotom, granica została ustalona na wysokości dokładnie 50 mil – około 80 kilometrów.

Owa granica jest jednak umowna – tak samo jak wiele innych. Traktat o przestrzeni kosmicznej nie uwzględnia żadnej konkretnej wysokości, bo jak twierdzą jego autorzy, żadna sytuacja nie wymagała określenia precyzyjnej granicy. Mimo że sprawa wydaje się dosyć delikatna – w końcu przestrzeń kosmiczna jest dla wszystkich, a wkroczenie w czyjąś przestrzeń powietrzną może być potraktowane jako akt agresji – żadna nacja nie nadużyła tego niedomówienia w drastyczny sposób. NASA, amerykańskie wojsko czy Międzynarodowa Federacja Lotnicza wyznaczają różne granice zazwyczaj powiązane z linią Kármána na rzecz definiowania własnych wyróżnień, rekordów itp.

Chociaż trudno sobie wyobrazić, żeby ktoś kiedyś psuł sobie nerwy o pojedyncze kilometry, to wraz ze zwiększaniem się naszej obecności poza powierzchnią Ziemi taka granica może się stawać coraz bardziej istotna. Plany firmy SpaceX zakładają, że w latach 2020–2030 liczba aktywnych satelitów na orbicie może wzrosnąć z obecnych 2000 do nawet 12 000! Stany Zjednoczone Ameryki jako pierwsze państwo na świecie wydzieliły Siły Kosmiczne Stanów Zjednoczonych jako osobne ramię militarne. Tego typu działania – jak choćby planowane powroty na Księżyc i lądowanie na Marsie – mogą sprawić, że intuicyjny podział na Ziemię i „resztę kosmosu” może w niektórych gałęziach ludzkiej działalności wydać się przedawniony i niewystarczający. Równocześnie jednak napociliśmy się już naprawdę sporo i teoretycznie udało nam się znaleźć jakąś odpowiedź na pytanie: „Gdzie kończy się Ziemia, a gdzie zaczyna kosmos?”, i trudno nie poprzybijać sobie piątek z uśmiechami na twarzy.

Jest tylko jeden problem. Wiemy, gdzie zaczyna się kosmos, ale… gdzie się kończy? Wiemy, że każda rzecz ma jakąś wielkość i swoje miejsce w przestrzeni. Wszystko – czy to my, czy Ziemia, czy cała galaktyka – znajduje się gdzieś.

A gdzie jest kosmos?

Widzicie, ciekawa rzecz z tą naszą ziemską granicą: możemy sobie dzięki niej podzielić rzeczy na te, które znajdują się na Ziemi, i na te poza nią. Według wcześniejszej definicji zorza polarna jest już czymś, co znajduje się w kosmosie! Ludzie obserwują zjawisko jako ziemskie, a jednak znajdujące się często powyżej linii Kármána. Ale co w tym dziwnego? Na co dzień przyzwyczajeni jesteśmy do widoku Księżyca, Słońca, planet i gwiazd zdecydowanie od nas oddalonych. Widzimy rzeczy, które nie znajdują się na Ziemi. Chociaż… czy na pewno?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Tu czy tam?


Jaka jest różnica pomiędzy naszymi rękami a Księżycem? Księżyc z pewnością jest oddalony od nas dużo bardziej niż nasze ręce. Ale już widok Księżyca oraz naszych rąk znajduje się dokładnie w tej samej odległości od nas. Dokładnie rzecz biorąc – w nas. W naszych oczach czy wręcz w naszych mózgach.

Ta książka może i jest bliżej niż dom sąsiada, który jest bliżej niż chmury, które są bliżej niż Księżyc, który jest bliżej niż Słońce, ale obraz wszystkich tych rzeczy, niezależnie od ich oddalenia, powstał w naszych głowach w tym samym momencie. Jedyne, co jesteśmy w stanie zobaczyć, to światło, które już spotkało się z naszym okiem.

Oczywiście jest różnica pomiędzy Księżycem a naszymi rękami. Światło z Księżyca jest starsze. Możemy sobie ustawić ręce zaraz przed twarzą i delektować się świeżym światłem, które dopiero co odbiło się od tych rąk i przebyło bardzo krótką drogę do naszych oczu. Mamy przed sobą obraz naszych rąk, jakimi były jakieś 0,0000000006 sekundy temu. Fotony, które dotarły do nas z Księżyca, musiały przebyć dłuższą drogę, ale teraz, w tym momencie, są z nami. To kosmiczne światło jest tutaj – nie tam. Kiedy patrzymy na Księżyc, to patrzymy na światło, które pochodzi z kosmosu, ale teraz, w momencie oglądania, jest ono dokładnie tu gdzie my. Na Ziemi.

Kosmos może i jest gdzieś tam, jednak w praktyce jego obraz jest tu. W pewnym sensie moglibyśmy powiedzieć, że dopóki jesteśmy na Ziemi, cały kosmos też jest na Ziemi – w końcu możemy doświadczyć tylko tej części wszechświata, która zdążyła do nas dotrzeć – chociażby w formie światła. Jeśli my nie możemy ruszyć do kosmosu, pozostaje czekać, aż kosmos przyjdzie do nas. I w taki właśnie sposób podczas obserwowania gwiazd widzimy owo światło z przeszłości; światło, które faktycznie przebyło długą drogę, ale w tym momencie jest z nami. Brzmi to trochę jak dziwna sztuczka z gier wideo. Te wszystkie bliskie i dalekie obiekty – nasze dłonie, drzewa w parku, gwiazdy – wszystko, co obserwujemy, tak naprawdę jest częścią tego samego płaskiego obrazu znajdującego się w naszym mózgu. Dopóki nie ruszamy się z Ziemi, dopóty mimo ustalonej granicy pomiędzy Ziemią a kosmosem naprawdę możemy powiedzieć, że niebo i kosmos to jedno.

Światło odbite od powierzchni Księżyca dociera do nas w nieco ponad sekundę. Nie wydaje się to dużo, ale już na przykład tak znaczące dla nas światło słoneczne podróżuje do Ziemi przez dobre osiem minut. To oznacza, że gdyby Słońce z jakiegoś powodu zniknęło, nie dowiedzielibyśmy się o tym przez kolejne osiem minut – tyle czasu potrzebowałyby ostatnie fotony, by do nas dotrzeć.

Niektóre osoby intuicyjnie mogą kojarzyć, że nawet jeśli nie widzimy, że coś się wydarzyło daleko od nas, to na pewno musimy poczuć jakieś inne konsekwencje tego faktu, prawda? Może i widzimy nieistniejące już od ośmiu minut Słońce, ale grawitacja się zmieniła, pojawiło się jakieś promieniowanie albo inne zjawiska. Problem w tym, że właśnie… nie!

Rzeczy w naszym uniwersum nie są w stanie wejść w interakcje z innymi rzeczami, jeśli najpierw nie pokonają dzielącego je dystansu. Widzimy rzeczy, które są daleko? Jasne, ale to światło musiało najpierw do nas dotrzeć. Słyszymy, jak ktoś krzyczy do nas z daleka? Tak, ta osoba wprawiła powietrze bezpośrednio obok siebie w ruch, który – niczym w dominie – popycha kolejne i kolejne molekuły powietrza. W końcu drgają i te bezpośrednio obok naszego ucha, czym poruszają nasz aparat słuchowy.

Rozmawiamy z ludźmi z drugiego końca świata przez internet? Informacje fizycznie pokonały całą tę drogę, pędząc przez łącza światłowodowe z ogromną, ale ograniczoną prędkością. Nic nie dzieje się natychmiast. Ziemia nie musi się stykać ze Słońcem, żeby być przez nie przyciąganą, jednak oddziaływanie grawitacyjne Słońca musi dotrzeć w pobliże Ziemi, żeby została mu ona poddana. Możemy wprawdzie powiedzieć, że nawet jeśli widzimy Słońce jeszcze osiem minut po jego zniknięciu, i tak nie zmienia to faktu, że gwiazda zniknęła. Jeśli jednak nie mamy żadnego sposobu, żeby się o tym dowiedzieć, zanim ta informacja do nas dotrze – gdybyśmy posiadali szpiega zaraz przy Słońcu, to nie byłby nam w stanie przesłać tej informacji szybciej – to czy nie znaczy to, że dla nas Słońce wciąż istnieje? Zanim cząsteczki niosące ze sobą informację o aktualnym stanie Słońca dotrą do nas, nic nie ma prawa się zmienić.

Ha, to się musieli naukowcy zdziwić, gdy odkryli splątanie kwantowe!

Fizyka kwantowa ma reputację czegoś dziwnego i trudnego do zrozumienia – głównie dlatego, że opisuje rzeczy, których na co dzień nie jesteśmy w stanie zobaczyć. Mamy pewne wyobrażenia o tym, jak działa wszechświat i co może się w nim wydarzyć, ale nikt nie powiedział, że nasze zmys­­ły mają nam pozwolić dostrzec prawdziwą naturę wszystkiego. Trudno na przykład obserwować rzeczy, które są bardzo, bardzo, ale to bardzo małe. A tych rzeczy jest bardzo, bardzo, ale to bardzo dużo.

Gdybyśmy chcieli osiągnąć najmniejszy możliwy rozmiar, który przewiduje w tym momencie nauka, musielibyśmy się zmniejszyć bardziej, niż musielibyśmy zwiększyć, by osiągnąć rozmiar naszego obserwowalnego wszechświata. W małym ziarnku piasku czai się świat tak samo niepojęcie ogromny jak ogrom galaktyk ponad naszymi głowami. W czymś, co wydaje nam się prostym pojedynczym obiektem, znajduje się cały osobny kosmos.

Ów kosmos to świat najmniejszych znanych nam cząstek. Takich, które zachowują się inaczej niż to, co zazwyczaj obserwujemy. To takie cząstki, które mogą przenikać przez ściany, i takie, które mogą się teleportować. Jako że wszystko, co duże, też składa się z owych cząstek, to jak najbardziej poprawnym wnioskiem jest, że teoretycznie duże rzeczy też mogłyby to wszystko robić. Problem w tym, że wtedy wszystkie cząstki wchodzące w skład tej dużej rzeczy musiałyby naraz – a jest ich naprawdę wiele – zachować się w dokładnie taki sam sposób. Szansa na to jest absurdalnie maleńka. Jedna cząstka w obliczu ogromnej całości, której jest częścią, nie może nawet zostać nazwana kroplą w morzu.

Jednym z zachowań cząstek kwantowych jest łączenie się przez nie w pary – splątywanie. Wyobraźcie sobie, że macie dwie piłeczki pingpongowe, z których jedna jest zielona, druga zaś czerwona. Ktoś ukrywa te piłeczki w osobnych zamkniętych pudełkach. Jeśli otworzycie jedno z pudełek i zobaczycie w nim czerwoną piłeczkę, to przy założeniu, że nikt nie próbuje was oszukać, możecie stwierdzić, że w drugim pudełku znajduje się druga piłeczka – zielona. Cząstki splątane kwantowo nie są więc identyczne. Chodzi po prostu o to, że na podstawie jednej z nich jesteśmy w stanie stwierdzić coś o drugiej, bo są częścią tego samego systemu. To trochę jak z sygnalizacją świetlną. Jeśli pieszy spojrzy na światło dla samochodów – które przejeżdżają przez jego przejście – i zobaczy, że jest zielone, to może założyć, że jego własne światło jest czerwone.

Oczywiście, gdyby ten przykład był wszystkim, to stwierdzilibyście, że nie ma w tym nic wyjątkowego. Einstein też tak uważał. Stwierdził, że owe cząstki kwantowe są właśnie jak piłeczki pingpongowe. Jeśli ktoś nadał im wcześniej jakieś właściwości (jedna jest czerwona, druga zielona) i umieścił je w pudełkach, to co w tym szczególnego? Ale tu właśnie pojawia się haczyk. Cząstki kwantowe, w przeciwieństwie do piłeczek, nie mają z góry ustalonych cech. Mówimy tu o cząstkach, które rządzą się prawami kwantowymi. Dopóki ich nie zmierzymy, nie wiemy, jaki mają „kolor”. Ba, nie chodzi nawet o to, że nie wiemy!

One po prostu nie mają „koloru” przed momentem zmierzenia.

Z piłeczkami jest tak, że nawet jeśli nie otworzyliśmy jeszcze pudełka i nie wiemy, która piłeczka tam jest, nie zmienia to faktu, że ona tam jest. Ma już swój kolor, chociaż my go nie znamy. Z cząstkami kwantowymi jest tak, jak gdyby piłeczka zyskiwała swój kolor dopiero wtedy, kiedy otworzymy pudełko. Wskazują na to wielokrotne eksperymenty. Jakby tego było mało, przy tak małych obiektach musimy zacząć traktować sam akt obserwacji jako fizyczną rzecz. Bo przecież żeby coś zbadać, trzeba tego jakoś dotknąć, prawda? A może chcemy tylko popatrzeć? Nie ma sprawy – wystarczy jedynie dotknąć tego światłem. Szturchnąć fotonem, bo jak inaczej mamy coś zobaczyć? Każda taka interakcja decyduje o stanie cząstki. Tak po prostu działa kwantowy świat – to czyni splątanie wyjątkowym.

Dwie splątane cząstki to coś innego niż dwie piłeczki, które od początku mają określoną barwę i relację między sobą. Każda z cząstek zyskuje wartość dopiero przy jej mierzeniu. Cząstka ma 50% szans na zostanie „zieloną” albo „czerwoną”, kiedy otwieramy pudełko – i mówię tu o zyskaniu tej cechy!

To znaczy, że kiedy otwieramy pudełko i cząstka staje się „zielona”, to jednocześnie cząstka w drugim pudełku ma 100% szansy, by stać się „czerwoną”, kiedy ją zaobserwujemy. Ale… skąd wie, że ma się taka stać? Nieważne, gdzie znajdują się te cząstki – wpływ jednej splątanej cząstki na drugą jest natychmiastowy.

Najbardziej fascynująca rzecz związana ze splątaniem kwantowym polega na tym, że sugeruje ono natychmiastowe przesyłanie informacji. Skoro wynik pierwszej obserwacji jest losowy, a wynik drugiej zależny od wyniku pierwszej, to cząstki muszą być w jakiś sposób powiązane. Informacja wydaje się pokonywać przestrzeń w mgnieniu oka, za nic mając sobie nawet tak absolutny limit jak prędkość światła – żadna przeszkoda nie ma znaczenia. Jeśli umówimy się, że jedna osoba dokona pomiaru o konkretnej godzinie, a druga ułamek sekundy później, a potem spotkamy się i porównamy wyniki, to zauważymy, że jedna z cząstek musiała wpłynąć na drugą szybciej, niż pozwala na to maksymalna prędkość przesyłania informacji. Ale o tym dowiadujemy się… dopiero po fakcie.

Pomyślcie. Powiedzmy, że mierzę cząstkę i dostaję wynik: „czerwony”. Czy to oznacza, że druga będzie „zielona”? Jasne, ale to wiedziałem już wcześniej – to nie jest nowa informacja. Nową informację otrzymałbym, gdybym na przykład wiedział, że moja cząstka jest „czerwona” dlatego, że moja koleżanka zmierzyła już swoją i dostała wynik „zielony”. Ale skąd mam to wiedzieć? Równie dobrze to ja mogłem przeprowadzić pierwszy pomiar i dostać „czerwoną” cząstkę tylko przypadkiem.

Otrzymując dany wynik, nie jestem w stanie stwierdzić, czy jest on przypadkowy, czy wynika z faktu, że przeprowadziłem pomiar jako drugi. Chociaż po spotkaniu się (albo zdzwonieniu) możemy ustalić, że wyniki są powiązane i cząstki faktycznie musiały wpłynąć na siebie natychmiast, to zanim spotkanie będzie miało miejsce, nie jesteśmy w stanie zauważyć niczego, co zrobi druga osoba. Kwantowe splątanie wciąż sugeruje nam jakiś sposób przenoszenia informacji, którego nie rozumiemy, jakąś tajemniczą drogę ekspresową. Niestety nie możemy użyć tego efektu do komunikacji szybszej niż prędkość światła. Nie możemy manipulować wynikiem – jest on zawsze losowy – no i nie ma możliwości stwierdzenia, kto pierwszy dokonał pomiaru.

Przestrzeń, mimo usilnych starań kwantowych sztuczek, wciąż wydaje się opierać na tym, jak szybko dwa punkty mogą się ze sobą porozumieć. A informacja jest budulcem życia i wszystkiego, co ma miejsce we wszechświecie.

Ta sama informacja jest wciąż ograniczona przez prędkość światła.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Trwa ładowanie kosmosu…


Dotarliśmy do pewnej fundamentalnej cechy wszechświata – jego lokalności. Wszystko, co dzieje się w naszym życiu, i wszystko, co obserwujemy w kosmosie, wydaje się podlegać jednej zasadzie. W prawdziwą dwustronną interakcję mogą wchodzić tylko rzeczy lub siły, które znajdują się bezpośrednio obok siebie. A jeśli coś jest ze sobą powiązane na odległość, wynika to z faktu, że różne oddziaływania (grawitacyjne, elektromagnetyczne itp.) docierają od jednego do drugiego obiektu.

Nawet w całkowicie pustej przestrzeni światło jest w stanie poruszać się z określoną, nieprzekraczalną i maksymalną prędkością 299 792 458 metrów na sekundę. 1 080 000 000 kilometrów na godzinę. Liczba wydaje się gargantuiczna – na tyle duża, żeby wszystko na Ziemi zobaczyć natychmiast. A jednak im dalej w kosmos, tym bardziej istnienie tego limitu zaczyna mieć znaczenie! Osiem minut do Słońca? No cóż, co powiecie na milion, miliard, 10 miliardów lat do wybranej galaktyki? Prędkość światła jest na tyle namacalnym limitem, że na tak skrajnych odległościach zaczyna się pojawiać przerażająco oczywisty problem. Nie mamy pojęcia, co dzieje się we wszechświecie poza horyzontem! Jeśli coś jest tak daleko, że światło jeszcze do nas nie dotarło przez cały czas istnienia uniwersum, to po prostu tego nie widzimy, nie czujemy i dla nas to nie istnieje.

I może nie zaistnieć nigdy.

Granica, o której mówimy, wyznacza nasz obserwowalny wszechświat. To część uniwersum, która miała na nas jakikolwiek wpływ. Obserwowalny wszechświat nie jest jednym miejscem. To po prostu nazwa ograniczonego obszaru kosmosu, który jest widoczny w konkretnym momencie z wybranego punktu we wszechświecie. Jako że my, ludzie, znajdujemy się mniej więcej w tym samym miejscu, mówimy o jednym obserwowalnym wszechświecie – naszym. W praktyce jednak każdy punkt ma swój własny obserwowalny wszechświat, w którego centrum się znajduje. Gdybyśmy byli na Marsie, widzielibyśmy trochę więcej kosmosu z jednej strony – bo musieliśmy się w tę stronę przemieścić z Ziemi – ale stracilibyśmy z drugiej strony, od której się oddaliliśmy.

Część wszechświata, którą można zaobserwować, jest inna w każdym miejscu, ale stały jest jej rozmiar – obserwowalny wszechświat z każdej perspektywy będzie tak samo duży, ponieważ jego wielkość jest zależna od prędkości światła i czasu, który światło miało na podróż.

Wiemy, że prędkość światła (w próżni) wynosi 299 792 458 metrów na sekundę. Rok świetlny to dystans, który światło jest w stanie pokonać w trakcie jednego ziemskiego roku – około 9,5 biliona kilometrów. Najdalsza planeta naszego Układu Słonecznego, Neptun, nie jest odległa nawet o jeden dzień świetlny, a co dopiero cały rok! Światło z Neptuna potrzebuje około czterech godzin na dotarcie do Ziemi.

Nawet światło ma swoje limity – potrzebuje czasu, żeby podróżować. Wiek wszechświata szacowany jest na mniej więcej 13,8 miliarda lat, co oczywiście oznacza, że światło ze wszelakich zakamarków kosmosu miało tylko tyle czasu, żeby panoszyć się po przestrzeni. To sugerowałoby, że prawa fizyki nie pozwalają nam patrzeć dalej niż na odległość 13,8 miliarda lat świetlnych. To najdalsze światło, które jesteśmy w tym momencie w stanie zobaczyć. Istnieje jednak parę haczyków.

Sytuacja byłaby najprostsza, gdyby w naszym wszechświecie po prostu wszystko stało w miejscu. Ładnie, cierpliwie i zen. Wyobraźmy sobie taki stan rzeczy: kosmos od zawsze jest taki sam. Gwiazdy, planety i galaktyki znajdują się na swoich miejscach, oddalone od siebie o jakieś stałe odległości – wszechświat po prostu urodził się w takiej, a nie innej konfiguracji.

Jesteśmy wtedy tu, w naszym kosmicznym punkcie, w momencie powstania wszechświata (my, Ziemia i wszystkie inne znane nam obiekty jakimś cudem też już istnieją). Przez niewyobrażalnie krótką chwilę nie widzimy nic – biorąc pod uwagę prędkość światła, jest to chwila, której jako ludzie praktycznie nie jesteśmy w stanie zarejestrować, bo światło z jakiejkolwiek pobliskiej lampy czy latarni dotrze do nas niezwykle szybko. Ale już na przykład wspomnianego wcześniej Słońca nie zobaczymy przez najbliższe osiem minut – jesteśmy na początku historii wszechświata, więc nasza gwiazda, tak samo jak wszystko inne, dopiero zaczęła emitować swoje światło, które zmierza w naszym kierunku. Logiczne byłoby więc stwierdzenie, że w każdym momencie możemy w dowolnym kierunku zerknąć tylko tak daleko w latach świetlnych, na ile pozwala na to wiek naszego uniwersum.

Gdyby tak miały się sprawy, to powiedzielibyśmy, że nasze obserwowalne uniwersum ma w tym momencie promień około 13,8 miliarda lat świetlnych, prawda? To wydaje się mieć sens. Ale co by to była za zabawa bez wspomnianych wcześniej haczyków!

Po pierwsze: wszechświat nie jest stały.

Dodajmy do mieszanki jeden składnik: ruch. Wiemy, że większość galaktyk oddala się od nas. Powiedzmy, że jedna z nich znajduje się 10 miliardów lat świetlnych od nas i emituje światło. W tym samym czasie, w którym odbywa ono swoją mozolną podróż, galaktyka, która je wyemitowała, oddala się od nas. Co wydarzyłoby się po odczekaniu 10 miliardów lat? Jak łatwo się domyślić, ta galaktyka byłaby już gdzieś indziej, dalej od Ziemi! Ale jednocześnie dotrze do nas jej widmo. Widzimy to, co kiedyś było w tym punkcie – nie to, co jest tam teraz. Odbieramy światło, które pochodzi z przeszłości.

I światło, które jest rozciągnięte.

Kojarzycie to zjawisko: obok was przejeżdża karetka na sygnale, a gdy zaczyna się oddalać, ton sygnału zaczyna być coraz niższy? To efekt Dopplera. Fale dźwiękowe docierają do nas nieustannie, ale przez to, że ich źródło się oddala, dotarcie każdej kolejnej wibracji zajmuje więcej czasu. Częstotliwość drgania jest więc mniejsza – fala się wydłuża, a jeśli mówimy o dźwięku, odczuwamy to jako obniżenie tonu.

Tak jak niska częstotliwość dźwięku jest przez nas odbierana jako niższy ton, tak w wypadku światła widzialnego niższa częstotliwość to inna barwa – za czerwoną odpowiadają najdłuższe fale światła widzialnego. Zatem jeśli światło się od nas oddala i byłoby to dla nas mierzalne zjawisko – a światło też obserwujemy jako fale – zaobserwowalibyśmy je dzięki temu, że światło stawałoby się bardziej czerwone niż normalnie.

Światło, które zacznie do nas docierać z tej odległej i poruszającej się galaktyki, będzie więc światłem starym, ale też przesuniętym ku czerwieni. Jego fale będą rozciągnięte, ponieważ każde kolejne drganie musiało przebyć dłuższą drogę. Odbieramy je więc jako fale o niższej częstotliwości, a stopień tego obniżenia pozwala nam ocenić szybkość oddalania się od nas danej galaktyki.

Oczywiście i tu znajdziemy kolejny limit! Uniwersalne prawo, które nigdy nie zostało obalone: prędkość światła jest absolutna – nic nie może poruszać się szybciej niż światło w próżni. Jeśli więc nawet jakiś odległy obiekt ucieka od nas z prędkością niewiele mniejszą niż prędkość światła, to oznaczałoby, że w tym momencie może się znajdować najdalej jakieś 28 miliardów lat świetlnych od nas – bo zaczął emitować światło w odległości 13,8 miliarda lat świetlnych i oddalił się w tym czasie dwukrotnie, podróżując z maksymalną prędkością. Jak rozpoznajemy, że się oddalił? Nawet jeśli widzielibyśmy tylko jego stare światło sprzed 13,8 miliarda lat, to na podstawie przesunięcia ku czerwieni tego światła bylibyśmy w stanie ocenić prędkość oddalania się obiektu i jego odległość od nas. Problem w tym, że kiedy obserwujemy te najstarsze widma, na przykład pierzchających z naszego podwórka galaktyk, ich przesunięcie sugeruje, że oddalają się od nas szybciej, niż pozwala na to prędkość światła! To jest oczywiście niemożliwe, więc albo coś jest nie tak, albo dzieje się coś innego. Coś, na co prawo o nieprzekraczalnej prędkości światła by pozwalało.

Galaktyki nie muszą przekraczać tej prędkości, jeśli to przestrzeń pomiędzy nimi a nami rozszerza się tak bardzo, że rosnący dystans faktycznie wydaje się przekraczać prędkość światła. Tak naprawdę nie możemy tu jednak mówić o prędkości. Nic nie porusza się przez przestrzeń i przestrzeń też się nie porusza – po prostu się rozszerza.

Przez cały ten czas, kiedy zadajemy sobie pytanie: „Gdzie jest kosmos?”, zastanawiamy się nad jego granicami, nad położeniem różnych rzeczy. Ale gdzie te rzeczy są? Czym jest przestrzeń, w której rzeczy niejako zajmują miejsce? Czym jest rzecz, która nadaje materii właściwość bycia gdzieś?

Mogłoby się wydawać, że to pytanie nie ma sensu – aż do momentu, w którym zdajemy sobie sprawę, że przestrzeń najwyraźniej jest czymś. Musi być czymś, ponieważ ma swoje własne zachowania i właściwości. Zakrzywia się, zagina, rozszerza. A my wraz z nią. Rozszerzanie się jest podstawowym elementem teorii Wielkiego Wybuchu, która jest naszą ulubioną teorią powstania wszechświata nie tylko dlatego, że fajnie brzmi. Kolejne i kolejne odkrycia zgodnie pasują do tego modelu wszechświata, a ekspansja jest tu jedną z najważniejszych wskazówek. Żeby zrozumieć, na czym polega rozszerzanie się wszechświata i przestrzeni, wróćmy jeszcze na moment do początku wszechświata. Tym razem nie będzie to dziwny, hipotetyczny początek. Będzie to początek, który ma sens.

Wielki Wybuch to nie jest tak naprawdę wybuch. Słowo „wybuch” odnosi się do początku rozszerzania się wszechświata. Nie chodzi tu o jakąś eksplozję, która ma miejsce w konkretnym miejscu i która rozrzuca odłamki materii równomiernie wokół siebie. Wielki Wybuch to raczej Wielkie Rozdęcie – moment, w którym przestrzeń zaczyna się rozszerzać.

Na samym początku cała materia, która dziś składa się na istnienie wszechświata, jest po prostu skupiona w mniejszej przestrzeni. Jest nieskończenie gęsta, wszędzie jest jej tyle samo. Nie mówimy tu o gwiazdach czy planetach. To fundamentalna bezładna forma energii, kosmiczna zupa o niewyobrażalnie wysokiej temperaturze. Poszczególne punkty są praktycznie nieodróżnialne od siebie.

Kiedy przestrzeń zaczyna się rozszerzać, wszędzie robi się coraz więcej miejsca – zupa się rozrzedza, temperatura maleje. Dopiero dobre kilkaset tysięcy lat po rozpoczęciu owego procesu warunki zaczynają sprzyjać temu, żeby wszystkie – stopniowo wyłaniające się z gęstego wywaru – elementy mogły zacząć wchodzić ze sobą w interakcje.

Pomyślcie o tym, że od samego początku punkt w przestrzeni, w którym znajdujemy się my – choć nie ma tam jeszcze Ziemi – istnieje! Pomiędzy nim a innymi punktami pojawiają się kolejne, sprawiając, że nasz dystans od każdego innego istniejącego wcześniej punktu też zaczyna się zwiększać, mimo że nie poruszamy się ani my, ani inne punkty. Pomiędzy nimi a nami jest po prostu coraz więcej miejsca. A miejsce jest czymś – czymś, przez co światło i każde inne oddziaływanie musi się przedostać, jeśli ma mieć wpływ na cokolwiek innego.

Po pewnym czasie tego gwałtownego rozrostu – kolejne kilkaset tysięcy lat później – następuje ważny moment. Do tej chwili uniwersum było tak gęste i gorące, że wszelkie wyemitowane fotony (cząstki światła) bardzo szybko wchodziły w kolizję z innymi obiektami; teraz natomiast następuje epoka, w której fotony mogą poruszać się swobodniej i docierać do odleglejszych punktów.

Fotony, które zostały wtedy wyemitowane przez coś odpowiednio blisko nas położonego, dotarły do nas jakiś czas później – zostały odebrane i stały się historią. Ale oczywiście i wtedy, na tym wczesnym etapie istnienia wszechświata, istniały też obiekty znajdujące się znacznie dalej. Światło rozpoczęło podróż z tak odległych punktów, że zanim pokonało dystans pomiędzy macierzystym punktem a nami, powstało na tyle dużo przestrzeni, że fotony nadal nie dotarły do celu podróży (nas). Gdyby wszechświat był stały (nie rozszerzał się), podróż zostałaby już zakończona.

Ekspansja jest tak szybka, że owo światło – światło z początku Wielkiego Wybuchu, oddalone od nas wtedy o kilkadziesiąt milionów lat świetlnych – po mozolnej tułaczce dociera do nas… teraz. W tym momencie jesteśmy w stanie zobaczyć sygnały docierające do nas z tego odległego momentu w historii kosmosu. Nazywamy je kosmicznym promieniowaniem tła. Nie dostrzegamy go gołym okiem – uległo przesunięciu ku czerwieni tak bardzo, że nie jest już w częstotliwości światła widzialnego. Teraz, po tym ogromnym rozciągnięciu, odbieramy je jako mikrofale. Jest to najstarsza rzecz, którą możemy zaobserwować i zbadać. Pozostałości po zupełnie innej epoce w dziejach całego wszechświata i przewidywalny efekt teorii Wielkiego Wybuchu.

I chociaż owo promieniowanie ma 13,8 miliarda lat i przebyło dystans mniej więcej 13,8 miliarda lat świetlnych, to gdyby nie rozszerzająca się przestrzeń, odległość do pokonania byłaby dużo mniejsza. Pierwotnie punkty, które wyemitowały to promieniowanie, były znacznie bliżej punktu, w którym znajdujemy się my, a co więcej – teraz znajdują się one dużo dalej! Oceniając stopień rozciągnięcia fali, jesteśmy w stanie stwierdzić, że teraz te miejsca w kosmosie znajdują się jakieś 46 miliardów lat świetlnych od nas. My oczywiście nie widzimy tak daleko. Nie widzimy tych punktów takimi, jakie są teraz, bo światło nie jest w stanie podróżować tak szybko, ale logiczny wniosek stanowi to, że owe punkty istnieją. Mamy coś, co jest z nimi powiązane – mimo że jest to sygnał z czasów, kiedy były one bliżej – i tym samym stwierdzamy, że nasz wszechświat ma promień co najmniej 46 miliardów lat świetlnych.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Jak duże jest wszystko?


W całym naszym rozważaniu o tym, gdzie jest kosmos, zapomnieliśmy chyba o jednej kluczowej kwestii. Jakie jest w ogóle znaczenie słowa „kosmos”? Intuicyjnie zaczęliśmy od myślenia o przestrzeni kosmicznej, o tym, co jest poza Ziemią, ale przecież Ziemia też jest częścią kosmosu!

Bardzo łatwo jest spojrzeć na niebo i pomyśleć o nim jak o swego rodzaju barierze. W pewnym sensie patrzymy na kosmos przez szybkę – całe światło, które obserwujemy, musi się przedostać przez ziemską atmosferę, ale w praktyce owa szybka to przecież nic więcej jak gęsta warstwa gazu. Warstwa, która oczywiście przed czymś nas chroni, bo wystarczy popatrzeć na znajdujący się obok nas Księżyc. Nasza przyjacielska skała, sprawiająca wrażenie pustej i zimnej, w rzeczywistości potrafi się nagrzać do ponad 100 stopni Celsjusza! Jednocześnie, kiedy jakaś część Księżyca nie jest oświetlona przez Słońce (a noc trwa tam około dwóch ziemskich tygodni), temperatura może spaść do prawie −200 stopni Celsjusza! Nasza niebieska gazowa szybka absorbuje dużą część promieni słonecznych w ciągu dnia, w nocy z kolei pomaga utrzymać ciep­­ło do kolejnego poranka.

To oczywiście znaczy dla nas bardzo wiele, ale nie zmienia faktu, że gaz wciąż jest tylko gazem. Nie patrzymy na kosmos z jakiegoś innego miejsca – jesteśmy w kosmosie i zwiedzamy go na naszej dryfującej kuli, czy tego chcemy, czy nie. Słowo „kosmos”, które kiedyś oznaczało „dom” lub „porządek”, dziś oznacza po prostu „wszystko”. I jeśli chcemy zadać pytanie: „Gdzie jest wszystko?”, odpowiedź, która się nasuwa, to: „Wszystko to jedyne, co jest, wszystko jest wszędzie, wszystko nie może być gdzieś, bo to oznaczałoby, że poza wszystkim jest coś innego, a to nie ma sensu”.

No dobra!

To brzmi jak odpowiednio racjonalne stwierdzenie, żebyśmy absolutnie nie dali sobie spokoju i chcieli koniecznie podać je w wątpliwość, więc nie zwlekajmy.

Bo czy na pewno wszystko… jest wszędzie?

Mówiliśmy dużo o tym, że jesteśmy w stanie zobaczyć tylko te obiekty, których światło zdążyło do nas dotrzeć. Nasz obserwowalny kosmos jest skończony, ale nie ma żadnego powodu, by myśleć, że poza tą granicą nie ma… więcej kosmosu. Wiemy w końcu, jak szybko potrafi się rozszerzać wszechświat – tak szybko, że dwa obiekty mogą oddalać się od siebie z prędkością większą niż prędkość światła, a im większy dystans, tym większa owa prędkość. Wiemy więc, że znany nam wszechświat zdążył się rozszerzyć do dużo większych rozmiarów, niż mógłby, gdyby to rozszerzanie było ograniczone prędkością światła (a jak wiemy – nie jest).

Ale do jak dużych? Ile jeszcze kosmosu leży za granicami tego, co możemy zobaczyć? Tak… trochę więcej? Dwa razy więcej? Sto razy więcej?

Nieskończenie więcej?

Mam wrażenie, że nieskończoność wszechświata – jako jedna z wielu nieintuicyjnych i niewyobrażalnych naukowych idei – jest na pierwszym miejscu rankingu „Top 10 niemieszczących się w głowie rzeczy, które akceptujemy”. Przyzwyczailiśmy się do założenia, że wszechświat jest nieskończenie wielki, że ogarnia wszystko, co tylko możliwe. Że gdziekolwiek by pójść i spojrzeć, tam zawsze będzie coś nowego. I oczywiście może tak być, ale… nie musi! Bo wszechświat wcale nie musi być nieskończony.

„Jak to!?” – spytacie. Każdy wszechświat, choćby był niewyobrażalnie wielki, ale skończony, musiałby mieć jakieś granice. Jak by wyglądały? I przede wszystkim – co byłoby za nimi? Nic? Coś… innego? Zanim odpowiemy na to pytanie, musimy rozpatrzyć jeszcze jedną możliwość. Wszechświat może być skończony, ograniczony, może mieć określony rozmiar i jednocześnie nie mieć zupełnie żadnej granicy, końca czy brzegu. Jest to, wbrew jakiejkolwiek intuicji, całkowicie sensowna opcja.

Oczywiście fakt, że wszechświat się rozszerza, jest tutaj wciąż jak najbardziej na miejscu. Kosmos może być skończony, ale coraz większy i większy. Naszym podstawowym ograniczeniem w tej wersji byłby więc fakt, że skoro nawet światło nie jest w stanie pokonać pewnych dystansów, to tym bardziej my nie pokonamy ich w jakimkolwiek statku kosmicznym. Powiedzmy jednak – na potrzeby nauki – że mamy statek kosmiczny, który pozwoli mam zignorować rozszerzanie się kosmosu. I tak oto, pędząc i eksplorując coraz to dalsze galaktyki i mgławice, obserwując gwiazdy i planety, w końcu docieramy… do tego samego miejsca, w którym zaczęliśmy!

Ani razu nie zmieniliśmy kierunku, a jesteśmy znów tutaj, na Ziemi.

W tej osobliwej sytuacji mamy do czynienia ze wszechświatem, który jest skończony, ale nie ma granic. I gdyby się tak nad tym zastanowić… nie wydaje wam się to znajome?

W 1522 roku zakończona została pierwsza, trzyletnia wyprawa dookoła świata. Blisko trzystuosobowa załoga pięciu okrętów wyruszyła z Hiszpanii na zachód, po drodze udokumentowała spotkanie z plemieniem gigantów (którzy ponoć mieli cztery metry wzrostu, ale paręset lat później okazało się, że tylko dwa), zaliczyła kilka buntów na pokładach, zbratała się z tubylcami na Filipinach, usilnie przekonywała wszystkich do chrześcijaństwa (poprzez palenie chat tych, którzy nie chcieli dać się przekonać), stoczyła bitwę, przegrała bitwę i uciekła, aż w końcu dotarła z powrotem do Hiszpanii. Z 270 marynarzy zostało jedynie 18. Przewodził im Juan Sebastián Elcano (pierwotny dowódca, Ferdynand Magellan, zginął w bitwie), tym samym zaliczając się do grona osób, które jako pierwsze dokonały podróży dookoła świata. Dramatycznej, wyniszczającej, trzyletniej morskiej podróży. Ciekawe, co by pomyśleli jej uczestnicy, gdyby im powiedzieć, że w 1961 roku Jurij Gagarin okrąży Ziemię w metalowej puszce i bezpiecznie wyląduje.

I to po niecałych dwóch godzinach.

Te i niezliczone inne wokołoziemskie rejsy mają oczywiście jedną wspólną cechę. Pokazują, że jeśli zwrócimy się w dowolną stronę na planecie i będziemy nieprzerwanie w nią zmierzać, prędzej czy później wrócimy w miejsce, z którego wyruszyliśmy. Możemy powtarzać ten proces, a efekt zawsze będzie taki sam, co nie jest dla nas niczym dziwnym. Ziemia ma skończoną powierzchnię bez żadnych granic. To znaczy nie ma żadnych granic, jeśli myślimy o powierzchni Ziemi jako o czymś dwuwymiarowym. Gdybyśmy byli ograniczeni do eksplorowania samej ziemskiej powierzchni, to nigdy też nie bylibyśmy w stanie dotrzeć do żadnej granicy. Widzieli­byśmy, że Ziemia jest skończona, ale też bezgraniczna.

Powierzchnia Ziemi jest dosyć ciekawym zjawiskiem. W zasadzie to nawet nie ona sama, ale w ogóle powierzchnie różnych obiektów. Spójrzmy na Ziemię: gdyby nie fakt, że mamy tu różne góry, doliny i tak dalej, gdyby wierzchnia część naszej planety była po prostu idealną równiną, bylibyśmy w stanie pokonać ją całą, poruszając się wyłącznie w dwóch wymiarach, prawda? Prawo – lewo, przód – tył – tylko tyle nam potrzeba, żeby postawić stopę w każdym zakątku równiusieńkiej Ziemi. Tak, cała planeta jest trójwymiarowa i ma objętość, możemy się wkopać głębiej i odkrywać inne jej elementy, jednak powierzchnia jest tylko jedna. Powierzchnia Ziemi jest dwuwymiarowym kształtem osadzonym w trójwymiarowym świecie. Powierzchnia jest dwuwymiarowa, choć jest częścią trójwymiarowej kuli. To rodzi ciekawą sytuację!

Oczywiście, gdy patrzymy na Ziemię z kosmosu, musimy posługiwać się trzema wymiarami, żeby wskazać dokładną lokalizację punktu na powierzchni planety. Ale żeby wskazać lokalizację tego samego punktu, jeśli obserwujemy go z perspektywy samej powierzchni, potrzebujemy już tylko dwóch wymiarów. Możemy wiedzieć, że nasza planeta jest kulą, lecz to wciąż nie zmienia faktu, że jej powierzchnia jest, geometrycznie rzecz biorąc, czymś dwuwymiarowym, co jest zakrzywione w trzecim wymiarze.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Wszechświat

może być skończony, ograniczony, może mieć określony rozmiar i jednocześnie nie mieć zupełnie żadnej granicy, końca czy brzegu.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Okej. Trochę to pogmatwane, ale spokojnie – będzie jeszcze gorzej. Bo co by się stało, gdyby nasz wszechświat był trójwymiarową powierzchnią czterowymiarowej „kuli”?

Co, gdyby cały kosmos był czymś trójwymiarowym, ale zakrzywionym w czwartym wymiarze?

Zabawna rzecz polega na tym, że chociaż dla nas – trójwymiarowych istot – pojęcie czegoś takiego jak czwarty kierunek w przestrzeni jest czymś nieopisywalnym, z perspektywy matematyki to nic więcej jak po prostu… dodanie kolejnego kierunku. Kolejnej wartości, która jest potrzebna, żeby opisać dokładne położenie czegoś.

A gdyby nasza egzystencja ograniczała się tylko do dwóch kierunków? Wyobraźcie sobie dwuwymiarową istotę, która żyje na powierzchni Ziemi. Patrzymy na nią z góry, czyli niejako spoza jej wymiaru – ona nie jest w stanie odwzajemnić spojrzenia. Porusza się w prawo albo w lewo, w przód i w tył, ale nie może się poruszać w tym trzecim kierunku – w górę ani w dół. Co więcej, nie tyle nie może się poruszać, co w zasadzie nie widzi też niczego, co się w tym kierunku znajduje (na przykład nas), bo jej egzystencja i percepcja są ograniczone do dwóch wymiarów. Gdyby ta hipotetyczna istota szła w jedną ze stron wystarczająco długo, to oczywiście prędzej czy później wróciłaby w miejsce, z którego zaczęła.

Czego by jednak nie wiedziała? Tego, że jest znacznie więcej Ziemi teoretycznie w zasięgu jej dłoni – gdyby nie fakt, że nie potrafi pojąć idei trzeciego wymiaru. Nasza istota nie może kopać dziur ani podskakiwać. Gdyby nawet taką istotę ktoś z trzeciego wymiaru chwycił i przeniósł ją w tym trzecim kierunku (na przykład pod ziemię), ona dalej mogłaby poruszać się tylko w prawo i w lewo oraz w przód i w tył. Świat wokół niej byłby jednak nie do poznania, bo znajdowałaby się w zupełnie innej płaszczyźnie i bez możliwości powrotu do domu.

Dla dwuwymiarowej istoty ta jedna dwuwymiarowa powierzchnia Ziemi stanowiła po prostu… wszystko. Całkowicie zrozumiały kosmos. Była dla niej całym światem, który jednak nie był nieskończony – zapętlał się, pozornie bez możliwości opuszczenia go w jakikolwiek sposób. Dla kogoś, kto ogląda świat w trzech wymiarach, był to zaledwie jeden z nieskończenie wielu wycinków. Oczywiście trudno jest pomyśleć o naszym trójwymiarowym świecie jak o jakimś zaledwie „wycinku”. Przecież tak dużo tutaj głębi, przestrzeni i w ogóle! Ale jednocześnie gdyby istniał czwarty wymiar przestrzeni, tego wszystkiego byłoby po prostu niewyobrażalnie więcej.

Jeśli nasz wszechświat byłby trójwymiarową powierzchnią czterowymiarowego obiektu, dla nas byłaby to skończona, zapętlona powierzchnia. Wszechświat byłby dosłownie jak powierzchnia Ziemi, tylko o wymiar wyżej. Wszechświat stanowiłby powierzchnię… czegoś. A że my jesteśmy w stanie zobaczyć i pojąć tylko te trzy kierunki, nigdy nie ujrzelibyśmy owego czterowymiarowego czegoś w całej okazałości.

Gdyby ktoś przeciągnął nas w czwartym kierunku, świat dalej byłby trójwymiarowy, ale zupełnie nie do poznania. Przenieślibyśmy się po prostu do innej płaszczyzny. Gdyby tak było, pytanie: „Gdzie jest kosmos?”, nabrałoby poniekąd zupełnie innego znaczenia – mogłoby się okazać, że wszechświat jest nie tylko gdzieś za granicami naszego obserwowalnego kosmosu. Jest też na wyciągnięcie ręki, w kolejnych kierunkach, do których nie mamy dostępu. I jest to bardzo, bardzo dziwne. Ale jak najbardziej możliwe.

Czy istnieje jakikolwiek sposób, żeby stwierdzić, że nasz wszechświat jest taką trójwymiarową, zakrzywioną powierzchnią? O dziwo… tak!

Weźmy na przykład tak podstawową i zrozumiałą rzecz jak dwie równoległe proste. Wiemy, jak sobie je wyobrazić i na czym one polegają. Na płaskiej kartce prosta to linia, która nie jest w żaden sposób zakrzywiona. Innymi słowy: prosta ma takie samo „zakrzywienie” jak przestrzeń, na której się znajduje. W tym przypadku po prostu go nie ma.

Jeśli chcemy połączyć dwa dowolne punkty najkrótszą możliwą drogą w naszej płaskiej przestrzeni, owa droga zawsze będzie częścią jakiejś prostej! Prostej, która ciągnie się w nieskończoność i ma do siebie równoległe proste, również mogące ciągnąć się w nieskończoność. Proste są… proste. Do zrozumienia. Przynajmniej dopóki nie próbujemy ich narysować na przykład na powierzchni Ziemi.

Na globusie mamy ładną siatkę zupełnie zmyślonych, nieistniejących linii. Jedną z nich jest równik – linia, która opasuje Ziemię i dzieli ją na dwie półkule. Gdybyśmy usunęli Ziemię i zostawili po niej tylko fantastyczny kształt równika dryfujący w przestrzeni kosmicznej, to oczywiście łatwo byłoby zauważyć, że nie jest on prostą. Z naszej trójwymiarowej perspektywy jest on okręgiem. Rzecz w tym, że z perspektywy Ziemi równik JEST prostą. Ma to samo zakrzywienie co powierzchnia, na której się znajduje. Nie da się na powierzchni Ziemi narysować bardziej prostej linii niż równik. Za to można wytyczyć inne, które są dokładnie tak samo proste. Ale tu pojawia się haczyk – absolutnie żadna z tych linii nie będzie do równika… równoległa.

Nie, równoleżniki! Wy też nie!

Problem z równoleżnikami jest taki, że nazywają się równoleżnikami. Jako że są to zmyślone przez człowieka linie, narysowaliśmy je tak, żeby dla nas były one… no, równoległe. Jeśli popatrzymy na Ziemię bezpośrednio znad dowolnego bieguna, to równoleżniki ułożą nam się w piękne, równoleg­­łe okręgi. Ale wystarczy wykonać eksperyment, który można przeprowadzić na każdym komputerze z dostępem do Google Earth. Jeśli wybierzecie dwa punkty znajdujące się na tym samym równoleżniku, a potem ręcznie połączycie je najkrótszą drogą, to zobaczycie, że nie pokrywa się ona wcale z owym równoleżnikiem (chyba że to równik!). Różnica z początku będzie mała, ale jeśli przedłużycie ten odcinek, to stopniowo zaczniecie się oddalać coraz bardziej, aż w końcu, gdy wrócicie do początkowego punktu, ujrzycie piękny, opasający Ziemię niczym sam równik… okrąg. Z perspektywy powierzchni Ziemi narysowaliście po prostu kolejną prostą. I nie da się narysować dwóch takich prostych tak, żeby były równoległe.

Według definicji dwie równoległe proste nigdy się nie przecinają. To, co narysowaliśmy na powierzchni Ziemi, to owszem, proste, ale żadne dwie z nich nie spełniają kryteriów bycia równoległymi. Nasze dobrze znane proste, które rysujemy na kartce, są równoległe i nigdy się nie stykają, ponieważ znajdują się na płaskiej przestrzeni. Powierzchnia Ziemi jest z kolei zakrzywiona, skończona i zamknięta – zawija się i łączy ze sobą. Wciąż możemy na niej wytyczyć proste, ale charakter samej powierzchni sprawia, że prędzej czy później się one spotkają. Nie są więc równoległe!

Wracając do niecnych równoleżników: tak, wydają się one równoległe, ale tylko kiedy postrzegamy je jako coś znajdującego się w „płaskiej” przestrzeni. Względem zakrzywienia Ziemi nie są one nawet prostymi (nie pomogą nam wytyczyć najkrótszej ścieżki między dowolnymi dwoma punktami), więc nie możemy tu mówić o żadnych równoległych prostych. Trudno sobie to wyobrazić, ale można by tego w pewnym sensie doświadczyć. Jeśli przeszlibyście się po równoleżniku znajdującym się blisko bieguna, to zauważylibyście, że nie idziecie prostą drogą. Nasz równoleżnik nie jest zgodny z faktycznym zakrzywieniem Ziemi – nie musi taki być, bo nie taka jest jego funkcja.

Cały ten dziwny geometryczny wywód może się wydawać nieco niezrozumiały, ale możemy to ująć prościej. Linia, która jest prosta względem powierzchni Ziemi, nie jest prosta względem całego kosmosu. To dokładnie tak, jakby wziąć kartkę, narysować na niej prostą, a potem zwinąć kartkę w rulonik. Zakrzywiliśmy i powierzchnię, i linię dokładnie w tym samym stopniu, więc nie zmieniliśmy faktu, że linia jest prosta względem kartki. Sprawiliśmy jednak, że nie jest już ona prosta względem reszty przestrzeni. Dla nas, istot spoza kartki, jest to teraz okrąg.

Na powierzchni Ziemi nie tylko brak jest równoległych prostych. Trójkąty też zachowują się inaczej! Mamy oczywiście różne rodzaje trójkątów, które możemy sobie narysować na kartce, ale niezależnie od tego, czy będzie to trójkąt prostokątny, czy rozwartokątny, chudy czy gruby, o imieniu Zdzisiek albo Staszek, SUMA wszystkich kątów zawsze będzie taka sama: 180 stopni. To jest cecha nie tyle trójkątów, co trójkątów w płaskim typie przestrzeni. Jeśli chcielibyśmy narysować poprawny trójkąt na powierzchni Ziemi, korzystając z ziemskiej geometrii i ziemskich prostych, faktycznie powstałaby figura, która ma trzy wierzchołki, trzy krawędzie i tak dalej, ale suma jej kątów byłaby większa niż 180 stopni. Ta informacja jest nam potrzebna, bo co w takim razie mamy zrobić, jeśli chcemy sprawdzić, jaki kształt ma wszechświat?

No, jak to co!?

Narysować sobie w nim trójkąty!

Żeby nie było – doceniam wszystkich z was, którzy już z determinacją w oczach chwycili kredki i postanowili spenetrować tajemnicze głębiny kosmologii (chyba że to tylko ja, a wy patrzycie na mnie z zażenowaniem), ale owe trójkąty muszą być dużo, dużo większe. Jak największe. Dosłownie takie, że ich wierzchołki będą się znajdować w najbardziej oddalonych od siebie punktach wszechświata, do których jesteśmy w stanie dotrzeć.

Powitajmy więc powracającą gwiazdę naszych poprzednich dociekań, czyli kosmiczne promieniowanie tła. Starożytne światło docierające do nas z najdalszych punktów kosmosu, które jesteśmy w stanie obserwować, biorąc pod uwagę prędkość światła i czas istnienia wszechświata.

Oczywiście pamiętajmy, że istniały jakieś punkty w kosmosie położone na tyle blisko nas, że ich światło dawno już do nas dotarło – długo przed tym, nim ludzie w ogóle zaistnieli. Ale wszechświat jest ogromny – i zawsze znajdą się jakieś miejsca, z których to najdawniejsze, pierwotne światło dociera do nas właśnie teraz. Kosmiczne promieniowanie tła nadciąga z każdego możliwego punktu na niebie. Jest wszędzie, a chociaż my widzimy tylko połowę, nasi koledzy z półkuli południowej mają oko na drugą. Gdy złożymy te obrazy, otrzymujemy piękny wizerunek wszechświata, jakim był on prawie 14 miliardów lat temu. I możemy z owego wizerunku wyciągnąć wiele wniosków.

Kosmiczne promieniowanie tła to niezwykłe źródło informacji, w dodatku takie, którego badanie dynamicznie się rozwija. Zaledwie w ciągu ostatnich kilkunastu lat jego obrazy stały się znacznie bardziej precyzyjne, a jak możecie się domyślić, dostęp do mapy kosmosu z przeszłości jest bardzo cenny. Wiele jest jeszcze przed nami, ale sedno pozostaje takie, że w tym obrazie widzimy różne nieregularności, obszary o nieco mniejszej lub większej energii.

Niektóre z nich stanowią efekt tego, że światło przebyło ogromną drogę, byśmy mogli je odebrać – i na owej drodze mogły mu stanąć różne przeszkody. To jest na przykład jedna z teorii tłumaczących tajemniczą „zimną plamę”, fragment promieniowania o znacznie niższej temperaturze niż reszta. Jeśli w linii pomiędzy nami a tym fragmentem leżałby na przykład ogromny obszar kosmicznej pustki, promieniowanie wytraciłoby sporo energii, po prostu pokonując tę przestrzeń.

Inne nieregularności wynikają jednak z warunków, które panowały wtedy, kiedy owo prehistoryczne światło zostało wyemitowane. Pamiętajmy, że wszystkie te fotony pochodzą z tego samego, jednego momentu – są to dosłownie pierwsze fotony, które uwolniły się z kajdan innych otaczających je cząstek. W tej jednej krótkiej chwili warunki w poszczególnych punktach mogły się różnić. Szczegóły są istotne, bo jeśli na przykład przez gorący gaz przechodziła fala dźwięku, to znaczy, że w danym momencie owa fala w jakimś miejscu miała swój szczyt, w innym zaś dół. Każdy taki detal wpływa na to, jak zachowało się światło, które zaczęło swoją kosmiczną eskapadę, i ma wpływ również na to, jakie właściwości to światło będzie miało teraz, gdy dotrze do nas po miliardach lat. Jeśli wziąć pod uwagę ogrom przebytej trasy, istnieje jednak jeszcze inna rzecz, która ma tutaj znaczenie.

Zakrzywienie wszechświata.

Jeżeli na podstawie znanych praw i teorii przewidzimy, co faktycznie działo się w tym odległym momencie, możemy następnie sprawdzić, czy obraz wyłaniający się z kosmicznego promieniowania tła faktycznie odpowiada temu, co przewidzieliśmy. Jeśli wszechświat byłby zakrzywiony i zamknięty (jak powierzchnia Ziemi, tyle że w trzech wymiarach), to punkty w naszym obrazie kosmicznego promieniowania byłyby większe, niż wynikałoby z obliczeń.

Mogłyby też być mniejsze – to sugerowałoby wszechświat wygięty jak siodełko, czyli zdecydowanie nie jak powierzchnia Ziemi. I mogłyby też być… dokładnie takie, jak być powinny. I właśnie według zdecydowanej większości obserwacji oraz analiz światło podróżujące do nas przez blisko 14 miliardów lat nie wygląda, jak gdyby poruszało się po jakimś ogólnym zakrzywieniu. Ogólnym, bo owszem – choć przestrzeń potrafi się fałdować i zaginać w różnych miejscach pod wpływem masy, to my szukamy takiego globalnego, odgórnego zakrzywienia. Czegoś, co sugerowałoby, że wszechświat jest zakrzywiony jako całość. To, co zobaczyliśmy dotychczas, sugeruje jednak, że w dużej skali kosmos jest po prostu płaski.

Jakkolwiek trójwymiarowa płaskość wydaje się dziwna, w praktyce po prostu oznaczałoby to, że wszechświat w dużej skali zachowuje się dokładnie tak samo jak trójwymiarowość, którą znamy z życia codziennego. Dwie równoległe linie zawsze pozostają równoległe, trójkąty dają 180 stopni i takie tam.

Ale!

Weźmy na przykład Ziemię. Gdybyśmy próbowali ocenić jej zakrzywienie, mając do dyspozycji tylko na przykład osiedle w Krakowie, wnioski byłyby zupełnie inne niż wtedy, kiedy możemy zwiedzić całą powierzchnię planety. A jaką częścią całego wszechświata jest jego obserwowalna część? Nie sposób powiedzieć. Dotychczasowe badania kosmicznego promieniowania tła oraz inne metody określania zakrzywienia wszechświata dają nam zazwyczaj wynik idealnej płaskości z bardzo małym marginesem błędu. Ten margines może być kwestią dokładności danych, ale może też sugerować, że wszechświat jednak jest zakrzywiony, ale mierzymy jego bardzo, bardzo małą część. Jeśli tak jest, to na podstawie obecnych obliczeń wiedzielibyśmy jedynie, że zakrzywiony kosmos musiałby być co najmniej jakieś 200 razy większy niż to, co jesteśmy w stanie zaobserwować.

Inna możliwość to, że mógłby być też dużo, dużo większy, ale wciąż – skończony. W przeciwieństwie do płaskiego wszechświata, który równie dobrze mógłby się rozciągać w nieskończoność. Rozciągać dosłownie i w przenośni! Bo nieskończony wszechświat, choć trudno sobie to wyobrazić, też może się rozszerzać. I to… w nieskończoność. Chociaż wszelkie obecnie testowane teorie i modele skłaniają się do wizji płaskiego wszechświata, to nie wiemy na pewno, czy jest on płaski, czy może jednak zakrzywiony – a od tego zależą między innymi jego losy.

Sprawa z płaskim wszechświatem ma się dosyć niewesoło. Z siłami fizycznymi, które zbliżają rzeczy do siebie (jak na przykład grawitacja), jest tak, że im mniejsza skala, tym wpływ takich sił jest większy (do pewnego stopnia). Znaczenie rozszerzania się na niewielkich dystansach jest z kolei mniejsze – ponieważ jest tam mniej przestrzeni, która może się rozpychać. Nasze planety nie są więc rozrywane pomimo ekspansji – trzymają się na bardzo dobrym kleju, tak samo jak nasze ciała i atomy wchodzące w ich skład. Wszystko to łączone jest przez inne oddziaływania, chociażby elektromagnetyczne.

Oczywiście ekspansja przestrzeni wciąż jest na tej skali prawdziwa! Po prostu jej wpływ nie dominuje nad resztą sił. Tak mogłoby być zawsze przy założeniu, że tempo ekspansji pozostaje względnie takie samo… jednak wiele wskazuje na to, że wcale tak nie jest. Jeśli wszechświat zaczyna się rozszerzać coraz szybciej, to prędzej czy później – długo po tym, jak ostatnim gwiazdom skończy się paliwo, długo po tym, jak czarne dziury wciągną wszystko, i długo po tym, jak same te czarne dziury wyparują – ekspansja stanie się na tyle silna, że nawet owe fundamentalne powiązania zostaną rozerwane. Długo po śmierci cieplnej wszechświata – jakby trzeba było jeszcze kopać leżącego – nastąpi Wielkie Rozerwanie.

No, ale może nawet płaski wszechświat musi się czasem rozerwać? Z zamkniętym, zakrzywionym wszechświatem jest za to raźniej – w pewnym momencie ekspansja się zatrzymuje, a następnie rozpoczyna się proces odwrotny. Długotrwałe kurczenie się prędzej czy później doprowadza do zagęszczenia, chaosu – innymi słowy: realiów niczym z Wielkiego Wybuchu. Kto wie, może i Wielki Wybuch nie był pierwszym tego typu wydarzeniem. I nie ostatnim.

Nawet zakrzywiony wszechświat, choć skończony i zamknięty, byłby jednak tak ogromny, że nadzieje na powstanie Magellana 3000, który okrąży uniwersum, są raczej płonne.

No, chyba że cały wszechświat jest w rzeczywistości mniejszy niż ten nasz wszechświat. O.

O.

Mówię poważnie. Bo co, jeśli wszechświat byłby trójwymiarowy, zakrzywiony… i wcale nie taki ogromny? Co, gdyby światło z jakiejś odległej gwiazdy miało czas nie tylko do nas dotrzeć, ale wręcz dotrzeć do nas z więcej niż jednej strony jednocześnie?

Pomyślcie o tym w ten sposób: idąc po Ziemi, prędzej czy później dotrzemy w miejsce, w którym rozpoczęliśmy spacer. Jesteśmy przyciągani przez grawitację, więc stanowimy również część tej dwuwymiarowej powierzchni – idąc, nie wzniesiemy się nagle ponad krzywiznę Ziemi i nie wyjdziemy w kosmos. To jest coś, co zrobiłby laser. Jeśli poświecimy laserem w stronę horyzontu, to owszem, będzie on w jakimś nikłym stopniu zakrzywiony przez ziemską grawitację, w praktyce jednak prędkość tego światła jest tak duża, że bez problemu opuści ono Ziemię. Gdyby jednak Ziemia była całym wszechświatem – gdyby jej dwuwymiarowa powierzchnia była wszystkim, do czego mamy dostęp – to światło sunące po powierzchni Ziemi okrążyłoby ją i ostatecznie świecilibyśmy na tył naszych płaskich ciał.

Jeśli ta metafora ma dla was sens, pomyślcie, jak by to wyglądało w skali całego kosmosu. Okazałoby się, że na przykład dwie różne galaktyki mogą być tak naprawdę światłem pochodzącym z tego samego punktu w kosmosie, ale widzianym z różnych perspektyw. Moglibyśmy zobaczyć światło, które pokonało najkrótszą ścieżkę bezpośrednio do nas, ale światło z tego samego obiektu wystrzelone w przeciwnym kierunku (którego nie widzimy, bo ta przestrzeń jest zasłonięta przez obserwowany obiekt) też prędzej czy później do nas dotrze. Pokona całą drogę wokół zakrzywionego kosmosu i – jeśli nie trafi na nic innego – dotrze do nas po dłuższym czasie i z innej strony.

Oczywiście to światło będzie reprezentowało ten sam obiekt z jeszcze odleglejszej przeszłości (musiało przebyć dłuższą drogę). Nie mając żadnego punktu odniesienia i nie dostrzegając tej pętli, moglibyśmy mieć wrażenie, że wszechświat jest większy niż w rzeczywistości. Nie wiedzielibyśmy też, że te odległe obiekty to tak naprawdę inne, bliższe obiekty, których światło po prostu pokonało alternatywną ścieżkę. Bez problemu zmieniłyby się w odpowiednio długim czasie tak bardzo, że nie bylibyśmy w stanie dostrzec podobieństw między dwoma obrazami tej samej galaktyki różniącymi się od siebie wiekiem. Jest to dosyć szalone rozwiązanie, raczej mało prawdopodobne, ale rzecz w tym, że… nie możemy go w tym momencie w stu procentach odrzucić. I to jest piękne.

Jednak to, co znajduje się poza takim wszechświatem, nie jest już piękne. Bo nie znajduje się tam nic. Ale czy nic… może w ogóle „się znajdować”? W końcu ustaliliśmy przed chwilą, że kosmos jest wszystkim – nawet jeśli jest zakrzywiony i zamknięty, to byłby po prostu „wszędzie”. Choćby był osadzony w jakimś wyższym wymiarze przestrzeni, owa przestrzeń byłaby „wszędzie”. Czy gdziekolwiek można powiedzieć, że nie ma nic? Czy nic jest czymś?

A jeśli tak, to czym?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





CZYM JEST NIC?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





W 1804 roku szacowana liczba ludzi żyjących na Ziemi wynosiła miliard. Dzisiaj, zaledwie 200 lat później, na Ziemi żyje prawie osiem miliardów osób, ale to nie znaczy, że jest ona nimi równomiernie wypełniona. Dla przykładu – w Polsce i w Kanadzie żyje tyle samo ludzi. Kanada jest za to trzydzieści razy większa od Polski.

Jeżeli szukacie odrobiny samotności, to zawsze macie mniejszą lub większą szansę na znalezienie jakiegoś ustronnego miejsca. Miejsca, w którym nie będzie… nikogo. Mówię „szansę”, bo wiecie, jak to jest ze statystyką. Fajna bestia… pod warunkiem że wiadomo, jak jej używać. To, że zagęszczenie Polski jest dużo większe niż Kanady, nie znaczy, że nie można rzucić wszystkiego i wyjechać w Bieszczady. Mamy w Polsce miasta, które są zaludnione powyżej przeciętnej, mamy też pustkowia zaludnione znacznie poniżej. Wydaje się to oczywiste, ale jeśli za kilka akapitów bez uprzedzenia przeskoczę do gadania o kosmosie, to ten przykład będzie bardzo przydatny.

Najlepiej szukać samotności na Grenlandii. Ten sporych rozmiarów kraj ma kilka razy mniej mieszkańców niż cały Szczecin. Jeśli spojrzycie na to, jak wygląda Grenlandia na mapie, możecie być w niezłym szoku. To jeden wielki kawałek lądu. Wszystkich introwertyków muszę jednak ostrzec – nie cieszcie się przedwcześnie, bo aż tak mało osób tam nie ma. Owszem, Grenlandia może i wygląda na mapie, jakby była wielkości całej Afryki (!), ale tak naprawdę nie jest aż tak wielka. Owo zniekształcenie zawdzięczamy sposobowi skonstruowania mapy.

Dopiero co mówiliśmy o niuansach zakrzywienia naszej planety – jej powierzchnia jest w końcu „dwuwymiarowym obiektem osadzonym w trójwymiarowej przestrzeni”. Kształt naszych kontynentów jest więc w rzeczywistości zakrzywiony. Rozciągają się one w kosmosie, okalając dryfującą w nim elipsoidę. Jeśli chcemy stworzyć mapę Ziemi, która jest na przykład prostokątem, to zawsze musimy przekłamać rzeczywistość, coś zmienić. W wypadku odwzorowania Merkatora – czyli tego, które jest używane między innymi w Google Maps – powierzchnia Ziemi jest pokazana tak, że wszystkie równoleżniki są tej samej długości co równik (co jest, delikatnie mówiąc, mocnym przegięciem). Dostajemy za to śliczną, równą siatkę, pomocną w morskiej nawigacji, ale im bliżej bieguna, tym bardziej skala zaczyna wystrzeliwać w kosmos. Grenlandia, która na tej mapie jest wielkości Afryki, w rzeczywistości zmieściłaby się w Afryce prawie 15 razy.

Ta prawdziwa „mała Grenlandia” i tak jest pięć razy większa niż Polska, więc zdecydowanie polecam, jeśli szukacie kawałka lądu, na którym nie ma żywej duszy. Tutaj jest go całkiem sporo. Ale w zasadzie to czemu się ograniczać tylko do lądu? Popływajmy! Biorąc pod uwagę, że woda to przeszło 70% powierzchni naszej planety, zdecydowanie jest w czym pływać. Moje biuro podróży proponuje oazę świętego spokoju, czyli tak zwany punkt Nemo.

Punkt Nemo to nieszczególne miejsce na Oceanie Spokojnym. Nieszczególne w tym sensie, że nie wygląda jakoś wyjątkowo. Istotną cechą punktu Nemo są jego współrzędne geograficzne. Jest to punkt na powierzchni Ziemi, który znajduje się najdalej od jakiegokolwiek lądu. To czyni go jednym z biegunów niedostępności. Biegun niedostępności na przykład Australii będzie punktem na australijskim lądzie, od którego trzeba pokonać najdłuższą drogę do brzegu tego kontynentu. Jednak jeśli zakładamy, że to ląd, a nie woda, jest ludzką domeną, zdecydowanie największy dystans i najlepszą izolację zagwarantuje nam właśnie ten oceaniczny biegun niedostępności. Leży on tak bardzo pośrodku niczego, że nawet H.P. Lovecraft, tworząc swoje dzieła kosmicznej grozy, uznał go za godną lokalizację podwodnego starożytnego miasta R’lyeh (nie był to dokładnie ten sam punkt, bo autor najprawdopodobniej wyznaczył go na oko, ale niewiele się pomylił).

Punkt Nemo został precyzyjnie, matematycznie wyliczony dopiero w 1992 roku, czyli ponad 60 lat od powstania opowiadania. Nawet gołym okiem dało się jednak stwierdzić, że jeśli szukać największego, najbardziej tajemniczego odludzia, to gdzieś tam. Do najbliższego lądu jest ponad 2500 kilometrów. Ów fantastyczny wypad z daleka od cywilizacji może tylko zakłócić okazjonalnie przelatująca nad głową międzynarodowa stacja kosmiczna, bo jeśli zdarzy się, że orbita będzie wypadać akurat nad tym punktem, to stacjonująca tam grupka astronautów będzie przez chwilę dużo bliżej nas niż jakikolwiek ląd – jakieś 400 kilometrów nad nami.

Ziemia nie jest równo wypełniona ludźmi. I tak samo kosmos nie jest równo wypełniony Ziemiami, znaczy w ogóle planetami, gwiazdami, galaktykami – rzeczami. Są miejsca, w których jest dużo rzeczy, i są miejsca, w których jest ich mało. A przynajmniej – jeśli patrzymy z odpowiedniej perspektywy.

Wracając do naszego poprzedniego przykładu: ktoś mógłby się zdziwić, stając sobie gdzieś w powiecie bieszczadzkim, czyli powiecie o najmniejszym zagęszczeniu populacji w Polsce. Średnio 19 osób na kilometr kwadratowy to dużo mniej niż 123 osoby na kilometr kwadratowy w całym kraju. Jeszcze lepiej stanąć na przykład na terenie wsi Bukowiec (również powiat bieszczadzki), której oficjalna populacja wynosi zero.

Każda skala rządzi się własnymi prawami. Przeciętne zagęszczenie Polski nie odzwierciedla różnic w zagęszczeniu jej mniejszych obszarów, a żaden z tych obszarów nie podsumowuje należycie całości. Nasz wszechświat, podobnie jak Polska, też wygląda inaczej w zależności od skali. Jeśli spojrzymy z odpowiednio dalekiej perspektywy, można stwierdzić, że kosmos jest równo wypełniony materią, ale wystarczy się trochę zbliżyć, a wszystko zaczyna się zmieniać.

Oprócz ogromnych galaktyk oraz fenomenalnych skupisk gwiazd i planet znajdziemy w kosmosie jeszcze większe, dominujące pustki.

Jedna z nich została dosłownie nazwana „Wielkim Nic”. To Pustka w Wolarzu. Kosmiczna otchłań, obszar takiego rozmiaru, że jest tam miejsce na 1000, a może nawet na 2000 różnych galaktyk. W tym rejonie znaleziono ich 60. Owszem, tak ogromna pustka nie musi zawierać w sobie zupełnie niczego – jest po prostu dużo mniej zagęszczona niż inne rejony we wszechświecie. 60 galaktyk może i brzmi jak „dużo”, ale trzeba pamiętać, jak ogromny jest sam obszar zajmowany przez pustkę. Jedna galaktyka mieszcząca w sobie setki miliardów gwiazd wobec Wielkiego Nic jest tym, czym gmina Pcim dla całej Polski. Tak jak gmina Pcim mogłaby się zmieścić w Polsce 3000 razy, tak średnich rozmiarów galaktyka mogłaby się zmieścić 3000 razy w takiej superpustce – więc 60 galaktyk na takim obszarze to zdecydowanie bardzo mało.

Nasuwa się tutaj oczywiście pytanie: dlaczego takie obszary w ogóle istnieją? Dlaczego wszędzie nie ma… czegoś? Tak jak na powierzchni Ziemi zawsze znajdziemy coś, tak w kosmosie ta sama zasada nie jest już prawdziwa. A przecież mogłaby być! Jak słusznie zauważono wiele lat temu, gdyby wszechświat był nieskończony zarówno w czasie, jak i w przestrzeni – gdyby istniał zawsze i wszędzie, nie rozszerzając się, tylko po prostu trwając – wtedy nawet gdyby istniały jakieś puste obszary, gdyby materia nie była równo rozłożona, nasze niebo wypełniałoby się światłem. W nocy nie byłoby ciemne, tylko białe.

Nazywa się to paradoksem ciemnego nieba, aczkolwiek jest to paradoks tylko wtedy, gdy zakładamy, że nasz wszechświat faktycznie jest zarówno statyczny, jak i nieskończony. Gdziekolwiek byśmy spojrzeli, powinniśmy zobaczyć jakieś światło – przy nieskończonej liczbie gwiazd i niezmiennym uniwersum zawsze znaleźlibyśmy jakieś ciało niebieskie, a więc wszystkie możliwe punkty na naszym niebie byłyby wypełnione światłem. Tak jednak nie jest. Patrząc w niektóre miejsca na niebie, nie widzimy… nic. Gdyby wszechświat się nie rozszerzał, to nawet światło z jego początków mogłoby oświetlić nasze niebo. Jak jednak wiemy, zostało ono horrendalnie rozciągnięte – aż do zakresu mikrofal. Takich, które możemy wykryć – ale których nie da się zobaczyć gołym okiem.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Oprócz ogromnych galaktyk oraz fenomenalnych skupisk

gwiazd i planet znajdziemy w kosmosie jeszcze większe, dominujące pustki.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Fakt, że nasze niebo nie jest całe jasne, wciąż nie odpowiada na pytanie, dlaczego wszędzie nie ma czegoś. Dlaczego istnieją pustki? Tutaj ekspansja wszechświata też jest odpowiedzią. W końcu, jeśli wiemy, że wszechświat się rozszerza, możemy prześledzić ten ruch wstecz – to zaledwie jeden ze sposobów, w jaki naukowcy określają wiek wszechświata. Na jego podstawie szacują, że 14 miliardów lat temu cała materia znajdowała się w jednym, nieskończenie gęstym punkcie. Słyszeliście może, że rodzi to różne problemy. „Nieskończenie gęsty punkt” nie brzmi szczególnie wesoło, jeśli chodzi o zachowanie naszych praw fizyki, a co to za prawa, które raz działają, a raz nie?

Od pierwszych podejść do teorii Wielkiego Wybuchu sporo się jednak zmieniło. Rozwinęliśmy między innymi nasze odkrycia związane z fizyką kwantową. Odkryliśmy, że świat najmniejszych obszarów i najmniejszych cząstek rządzi się nieco innymi prawami niż widzialne gołym okiem obiekty. Jako że te składają się z niewyobrażalnej liczby cząstek kwantowych, pewne zachowania na małych obszarach nie mają wpływu na większą całość – nie objawiają się w żaden sposób, bo są zbyt małą częścią większej całości. Jednak to, że nie dostrzegamy ich gołym okiem, nie znaczy, że nie są prawdziwe. To łączy się w spektakularnie schludny sposób z badaniem historii wszechświata, ponieważ im bardziej patrzymy w przeszłość – im bliżej siebie rzeczy się znajdują – tym bardziej kwantowe efekty zaczynają być istotne.

Nie chodzi tu już tylko o ten samiutki początek, o słynny nieskończenie gęsty punkt. Nawet po tym, jak wszystko zaczęło się rozszerzać, przez jakiś czas – choćby i bardzo krótki – karty historii, na których zapisywały się kosmiczne wydarzenia, były bardzo, bardzo małymi kartami. Tak małymi, że fizyka kwantowa rozciągała się na nich w całej swojej okazałości. To jest moment, w którym na scenę wchodzą moi ulubieńcy: nieprzewidywalne i zarażające swoją energią… fluktuacje kwantowe!

Zaglądając w najmniejsze punkty naszego uniwersum, prędzej czy później trafimy właśnie na fluktuacje kwantowe. Są to cząstki, które ciągle się tworzą – w zasadzie z niczego – i bardzo szybko znikają. Moglibyśmy wręcz powiedzieć, że same w sobie są one po prostu cechą niczego. Wirtualne cząstki, bo tak je nazywamy, nie mogą istnieć długo. Są one nie tylko przewidzianym efektem zasad fizyki kwantowej, ale też czymś, co da się zaobserwować. Tak zwany efekt Casimira to eksperyment, w którym dwie płytki są umieszczane niezwykle blisko siebie w próżniowym pojemniku. Wykonując ów eksperyment, można zaobserwować ruch płytek, którego nie da się obecnie wytłumaczyć w żaden inny sposób niż fluktuacjami kwantowymi.

Dokładniejsze wytłumaczenie jest takie, że zarówno pomiędzy płytkami, jak i na zewnątrz, wokół nich, pojawiają się i znikają cząstki różnego typu. Krótki czas ich istnienia jest wystarczający, żeby mogły mieć wpływ na płytki, a że pomiędzy płytkami jest inna ilość przestrzeni niż w pozostałych miejscach, mogą się tam pojawić tylko cząstki o określonych właściwościach. Mamy więc różnicę pomiędzy fluktuacjami przenikającymi malutki obszar pomiędzy płytkami a tymi napierającymi na płytki z zewnątrz. Mówiąc inaczej, energii pomiędzy płytkami jest po prostu mniej niż w pozostałej części próżniowego pojemnika.

Chociaż fluktuacje kwantowe nie wydają się brzmieć jak coś mającego znaczący wpływ na ogólny wszechświat – w końcu są bardzo małe – to co innego powiedzielibyśmy, gdyby wszechświat sam w sobie również był dużo mniejszy. Gdyby wszystko znajdowało się dużo bliżej siebie, tak jak na samym początku Wielkiego Wybuchu, wirtualne cząstki i losowość ich pojawiania się również miałyby znaczenie.

Wyobraźcie sobie, że mamy jeden krótki moment na początku historii wszechświata. W tym momencie nasze uniwersum ma określony i niewielki rozmiar. W tym samym momencie w każdym punkcie mają miejsce fluktuacje. W jednym punkcie pojawia się coś, w drugim coś innego – właściwości każdego z punktów się różnią. Przesuńmy się teraz do przodu w czasie – o kolejną małą chwilę. W tym momencie wszechświat będzie już znacznie większy – rozszerzy się. Ale te malutkie zmiany, te losowe różnice pomiędzy wszystkimi punktami, zdążyły już zasiać swoje ziarno. Zdeterminowały obszary, w których rzeczy jest troszeczkę mniej lub więcej. Obszary, które przez następne lata będą stopniowo ewoluowały, tworząc coraz to większe struktury tam, gdzie materii na początku zebrało się trochę więcej, oraz kosmiczne pustki w pozostałych miejscach. Ten proces po miliardach lat zaowocował tytaniczną siecią, która definiuje współczesną strukturę wszechświata. Potężne opustoszałe rejony i wijące się wokół nich ściany materii to największe konstrukcje, jakie dziś znamy. Są tak wielkie, że nawet nasza Droga Mleczna czy większa gromada, w której ta galaktyka się znajduje, równie dobrze – jeśli spojrzeć z odpowiedniej perspektywy – mogłyby znajdować się w znacznie przerastającej je otchłani. I niektórzy wskazują na to, że może tak być.

W 2013 roku naukowcy opublikowali artykuł postulujący istnienie największej z dotąd odkrytych pustek. Pustka KBC, nazwana tak od nazwisk badaczy (Ryan Keenan, Amy Barger i Lennox Cowie), miałaby mieścić w sobie nie tylko naszą galaktykę, ale też większą strukturę, w której znajdujemy się wraz z sąsiadującymi galaktykami. Oznaczałoby to po prostu, że istniejemy tak naprawdę w jednym z tych mniej zapełnionych obszarów wszechświata. Może się to wydawać bez sensu, bo przecież wiemy, że mamy wielu gwiezdnych sąsiadów. Innych galaktyk, wypełnionych po brzegi materią, jest w naszym otoczeniu mnóstwo. Ale to tak, jakbyśmy byli w tej fikcyjnej Polsce, która ma tylko gminę Pcim.

Powiedzmy, że jesteśmy w owej gminie Pcim i stwierdzamy, że przecież jest tu dużo różnych domów i ludzi, i generalnie życia. To prawda – ale dopiero gdy popatrzymy z odpowiednio szerokiej perspektywy, okaże się, że ten zaludniony obszar leży w dużo większym, w którym nic szczególnego nie ma. A zaraz obok niego leżą na przykład Niemcy ze wszystkimi swoimi miastami. Gmina Pcim jest w tym przykładzie nie tylko naszą galaktyką, ale całą grupą sąsiadujących z nami obiektów, które mogłyby – według naukowców – istnieć w pustce dużo większej niż one same.

To elegancko wyjaśniałoby pewne nieścisłości w naszych obserwacjach. Widzicie: kiedy badamy tempo rozszerzania się wszechświata (obserwując oddalające się od nas galaktyki), pojawiają się pewne rozbieżności w wynikach – zależne od metody, którą się posługujemy. Owe rozbieżności mogłyby zostać wytłumaczone, gdybyśmy żyli w ogromnej pustce, bo jeślibyśmy w niej żyli, to znajdujące się w niej obiekty byłyby przyciągane przez sąsiadujący z pustką bardziej wypełniony region. Ta idea wciąż nie jest w stu procentach zweryfikowana i ma swoich przeciwników, co nie zmienia faktu, że ogromne rejony pełne niczego są w kosmosie na porządku dziennym.

Ale czy naprawdę poza tymi nielicznymi galaktykami nie ma w nich… niczego?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Czego oczy nie widzą


To, że nic nie widzimy, nie musi oznaczać, że nic tam nie ma. Interesująco jest pomyśleć sobie, że przecież to, w jaki sposób patrzymy na świat, kolory i światło, które obserwujemy, stanowi tylko jeden z możliwych sposobów postrzegania rzeczy dookoła nas. Światło, które widzimy, nie jest jakąś wyjątkową właściwością czy siłą. Są to fale elektromagnetyczne, takie same jak fale radiowe, mikrofale czy promieniowanie rentgenowskie. Te wszystkie fale różnią się od siebie częstotliwością i długością, ale w praktyce stanowią one różne smaki tej samej potrawy. Jak lody czekoladowe, śmietankowe i waniliowe – różne, ale w zasadzie to wciąż lody.

Światło, które obserwujemy, to po prostu pewien zakres częstotliwości, który nasze ciało potrafi wykrywać i przetwarzać na odczucie, doświadczenie nazywane… widzeniem. Gdyby nie fakt, że jesteśmy do tego przyzwyczajeni, opis tego procesu brzmiałby co najmniej jak z jakiejś książki science fiction opowiadającej o fantastycznych istotach z kosmosu. Jak mielibyśmy to przedstawić komuś, kto nie wie, jak to jest „widzieć”? To problem, który dotyczy w zasadzie wszystkich istot posiadających jakiś zmysł niepodobny do żadnego z naszych. Jak… nietoperze!

Nietoperze mają zdolność echolokacji, którą my lubimy sobie wyobrażać jako coś w stylu „widzenia dźwięków”. Ale jak w rzeczywistości odczuwają ją nietoperze? To coś, co dla ludzi jest niemożliwe do zrozumienia.

Sedno sprawy tkwi w tym, że światło stanowi zaledwie pewien wycinek jednej z fundamentalnych sił wszechświata, z którym jesteśmy w stanie bezpośrednio wejść w interakcję. Kosmos jest jednak pełen innych smaków i gatunków oddziaływań. Niektóre z nich nauczyliśmy się wykrywać: podczerwień, ultrafiolet czy nawet niesamowite fale grawitacyjne. Fale, które przewidział Einstein jakieś 100 lat temu, nawet nie wyobrażając sobie, w jaki sposób można by je w ogóle wykryć. Długo po jego śmierci ogromne narzędzie stworzone wyłącznie do tego celu – wykrywania fal grawitacyjnych – trafiło na poszukiwany przez siebie sygnał, wcześniej działając bez efektu przez kilka dobrych lat.

Fale grawitacyjne przechodzące przez Ziemię sprawiły, że długości dwóch ciągnących się przez parę kilometrów ramion grawitacyjnego obserwatorium zmieniły się względem siebie. W tym samym momencie jedno z ramion skurczyło się, a drugie rozszerzyło o długość odpowiadającą dosłownie części wielkości protonu (0,0000000000000040 mm!). Długość przewidzianą, wyczekiwaną od długiego czasu i wystarczającą, żeby mogła zostać wykryta.

Chociaż nasze ciała są poddawane temu samemu efektowi, nie odczuwamy tego w żaden sposób; potrafimy jednak zbudować narzędzia zdolne do wykrywania owych niewidzialnych i nieodczuwalnych sił. Sił, które przybyły do nas z odległych rewirów kosmosu. Zmierzyliśmy echo gargantuicznego wydarzenia, jakim było połączenie się ze sobą dwóch czarnych dziur, i to właśnie ów moment wprawił czasoprzestrzeń w drgania. Te rozeszły się w kosmosie, ściskając i rozciągając przestrzeń oraz znajdujące się w niej obiekty, aż w końcu dotarły, w dużo słabszej formie, do nas.

Fale grawitacyjne przewidziane zostały w ramach ogólnej teorii względności. Teorii, która przedstawiła czasoprzestrzeń jako pewną rzecz. Coś, co ulega zmianom – zakrzywia się i rozciąga wraz z rzeczami, które znajdują się wewnątrz owej przestrzeni. W poprzednim rozdziale powtarzaliśmy sobie, że wszystko zajmuje jakieś miejsce, że wszystko jest gdzieś.

Co to jednak w ogóle znaczy „być gdzieś”? Każdy punkt wydaje się mieć tę właściwość, swoje położenie gdzieś w przestrzeni. Ale co, jeśli jakiś punkt w przestrzeni jest… pusty? Pomijając fakt, że żadna próżnia nie jest idealna, a pozbycie się naprawdę wszystkiego z jakiegoś obszaru jest wręcz niemożliwe – powiedzmy, że udało nam się to zrobić. Zostajemy z miejscem, które w teorii jest puste… lecz przecież wciąż jest miejscem! Nie przestaje być lokalizacją w przestrzeni, w której teoretycznie coś mogłoby się pojawić, prawda? Coś mogłoby zająć to miejsce – i owa gotowość przestrzeni do przyjęcia w swoje objęcie dowolnej rzeczy jest jej stałą cechą. Przestrzeń sama w sobie, choćby pusta, jest czymś. I pokazuje to wiele eksperymentów.

Kiedy wcześniej mówiliśmy o zakrzywieniu wszechświata, chodziło nam o zakrzywienie w największej skali. Nawet gdyby nasze uniwersum nie było „trójwymiarową powierzchnią osadzoną w czterowymiarowej przestrzeni”, lecz miało płaski kształt, oznaczałoby to zaledwie, że jedynie jego ogólny kształt jest płaski. Może być ono równie dobrze pofałdowane i pozaginane w niektórych miejscach, jak niewyprasowana koszula, która wciąż zachowuje swój koszulowaty kształt, ale z niedoskonałościami. Nasz wszechświat, niezależnie od swojego ogólnego kształtu, jest pofałdowany.

Kiedy obserwujemy światło, które po drodze do nas o włos wymija jakiś masywny obiekt, widzimy, że jest zakrzywione – jakby okrążało przeszkodę i pędziło dalej w naszym kierunku. To zjawisko nazywamy soczewkowaniem grawitacyjnym. Jeśli nie spotkaliście się z tym wcześniej, być może z opisu brzmi to jak jeden z owych subtelnych efektów, które widać tylko wtedy, kiedy wiecie, gdzie patrzeć. I racja – czasami soczewkowanie jest subtelne, ale zaobserwowaliśmy też silne przykłady – takie jak system dwóch galaktyk zwany potocznie Kosmiczną Podkową.

Mamy tu do czynienia z tego rodzaju widokiem, który przypomina jakieś dziwne zjawisko rodem z filmu fantastycznonaukowego. Tymczasem nie tylko możemy je zobaczyć1, ale nawet wytłumaczyć i przewidzieć!

Soczewkowanie nie jest zjawiskiem, które przewidział dopiero Einstein. Ta idea pojawiała się już wcześniej. W końcu wiedzieliśmy, że istnieje grawitacja i że światło ulega jej działaniu. Jednak klasyczny model, który traktował grawitację jako po prostu pewnego rodzaju „siłę” – i na tym opierały się wzory – przewidywał inny, odbiegający od rzeczywistości stopień zakrzywienia światła.

Einsteinowskie wzory pozwoliły liczbom pokryć się z widokiem na niebie, dając satysfakcję taką jak ta płynąca ze znalezienia przedmiotu idealnie wypełniającego jakąś przestrzeń. Owe wzory opierały się z kolei na modelu wszechświata, w którym grawitacja jest siłą nie tyle przyciągającą, co zaginającą czasoprzestrzeń. Im masywniejszy obiekt, tym większe zakrzywienie; a im większe zakrzywienie, tym łatwiej pobliskim obiektom wpaść w ten czasoprzestrzenny dołek.

A soczewkowanie grawitacyjne? W tym wypadku zakrzywione zostaje nie światło, ale czasoprzestrzeń wokół mijanej galaktyki. Wiemy, że w zakrzywionej geometrii proste nie są tym, co znamy z naszej przyjaznej płaskiej kartki. Wobec tego światło pędzące przez zakrzywioną przestrzeń będzie nam się jawiło z zewnątrz tej przestrzeni jako zakrzywione.

Na własne oczy obserwujemy deformację czegoś, co wydaje się niczym.

Co z tego wynika? Czy odpowiedzieliśmy sobie już na pytanie: „Czym jest nic?”, wiedząc, że przestrzeń sama w sobie ma pewne właściwości? Może się to wydawać trochę niesatysfakcjonujące, bo w końcu o przestrzeni wiemy tylko tyle, że zakrzywia się, rozszerza i tak dalej. Nie możemy z nią nic zrobić, dotknąć czy zmienić – możemy jedynie umieszczać w niej rzeczy albo je z niej zabierać.

Może w takim razie wciąż interesuje nas po prostu pusta przestrzeń? Całkowicie pusta, bez czegokolwiek? I udało nam się taką uzyskać?

Właśnie zrobiliśmy się w balona.


1 https://upload.wikimedia.org/wikipedia/commons/1/11/A_Horseshoe_Einstein_Ring_from_Hubble.JPG, dostęp 6.01.2021.





===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Bulgoczące nic


Pamiętacie, jak przyglądaliśmy się fluktuacjom kwantowym? Tym, które wprowadziły do wczesnego wszechświata te wszystkie nieregularności, górki i dołki, a te z czasem przerodziły się w superpustki i gromady galaktyk. Fluktuacje kwantowe, jak dobrze wiemy, nigdzie sobie nie poszły. Są wciąż z nami i potrafimy zaobserwować ich efekty.

Nawet gdybyśmy usunęli wszystko, co moglibyśmy usunąć, otrzymamy pustą przestrzeń, która w rzeczywistości – przy maksymalnym przybliżeniu – aż kipi od aktywności. Fluktuacje całkowicie ją przenikają, pulsujące cząstki pojawiają się i znikają w mgnieniu oka, a najlepsze, że jest to właściwość próżni. Fluktuacje kwantowe są w pustce – czy tego chcemy, czy nie. Są czymś zamieszkującym samo serce niczego. Tym samym czynią z niczego istne coś.

Istnienie fluktuacji kwantowych pozwoliło inaczej spojrzeć na różne znane nam obiekty we wszechświecie, na przykład na czarne dziury. Oto mamy przed sobą fantastycznie dziwaczne zjawiska – wyglądające dosłownie jak dziury w uniwersum, jak przerwy w przestrzeni. Obszary, które wciągają wszystko i nie pozwalają się temu wydostać, więc chociaż wyglądają jak nic, w istocie są całą masą czegoś.

Ale nie jest tak, że czarne dziury są wieczne.

Jak to możliwe, że coś, co zupełnie nie pozwala niczemu się wydostać, może kiedykolwiek zniknąć? Jak pokonać niespotykane oddziaływanie czarnej dziury, jej potężną grawitację? Chociaż można by myśleć, że z pomocą przyjdzie nam coś równie silnego, coś, co może dorównać dziurze samej w sobie – jakaś mechadziura albo coś – odpowiedzią są tutaj małe, ale cwane, niepozorne i odważne fluktuacje kwantowe.

Już w 1974 roku Stephen Hawking podarował światu teorię przewidującą tak zwane promieniowanie Hawkinga. Wiemy, że fluktuacje kwantowe nie mogą istnieć długo. Czego wam jeszcze nie powiedziałem? Wirtualne cząstki pojawiają się w parach – cząstka oraz odpowiadająca jej antycząstka. Każda znana cząstka ma swoją antycząstkę, która jest po prostu obiektem o tych samych właściwościach (poza paroma kluczowymi wyjątkami). Ów zestaw różnic i podobieństw sprawia, że cząstka i antycząstka – na przykład proton i antyproton albo elektron i pozyton – zostają anihilowane przy wzajemnym kontakcie. Niszczą się nawzajem, zostawiając po sobie jedynie energię. Cząstki pojawiające się w ramach fluktuacji kwantowych szybko więc dokonują tego samego – ale co, jeśli pojawią się w jednym bardzo specyficznym miejscu: na granicy oddziaływania czarnej dziury? Co, jeśli cząstka i jej antycząstka zostaną przywołane do istnienia na tak zwanym horyzoncie zdarzeń w taki sposób, że zanim zdążą się zniszczyć, jedna z nich wpadnie w ową grawitacyjną pułapkę i zasili czarną dziurę swoją energią, a drugiej uda się uciec, ponieważ pojawiła się dokładnie w miejscu, które jeszcze jej na to pozwoliło?

Mamy tutaj niezły ambaras, drodzy państwo!

To zupełnie nie pasuje do naszych zasad, a przecież taka sytuacja jest jak najbardziej możliwa. Znane nam prawa fizyki przewidują jedno rozwiązanie tego problemu: cząstka, która wpada do czarnej dziury, musi mieć ujemną energię. Tak, to brzmi dziwnie, ale już nawet same fluktuacje kwantowe są dziwną rzeczą, wynikającą z może nieintuicyjnych, lecz realnych zasad matematycznych. Jeśli cząstka wpadająca do czarnej dziury miałaby ujemną energię, zewnętrzny obserwator mierzący w jakiś sposób całe to wydarzenie zobaczyłby, że czarna dziura oddaje energię w postaci drugiej cząstki (tej, która uciekła). W ten sposób czarna dziura traci odpowiadającą temu wydarzeniu ilość energii, niejako poświęcając część siebie, żeby wszystko miało sens i bilans energetyczny się zgadzał.

Cały ten proces objawia nam się po prostu jako czarna dziura stopniowo wypromieniowująca małe ilości energii. Bardzo małe. Tak małe, że musi upłynąć niedorzecznie dużo czasu (bez jakiejkolwiek nowej materii do wessania), żeby czarna dziura zaczęła się zmniejszać, by w końcu… zniknąć. Jako że do tej pory nie mamy dostępu do czarnych dziur, nie mieliśmy jeszcze szansy tego zbadać, ale naukowcom i tak udało się czegoś dokonać.

Z pomocą przychodzą nam akustyczne czarne dziury. Ta autentyczna eksperymentalna konstrukcja symuluje zachowanie prawdziwej czarnej dziury na przykładzie płynu poruszającego się szybciej niż prędkość dźwięku i dziury, która więzi w sobie drgania (tak jak prawdziwa dziura więzi światło). W trakcie badania akustycznych czarnych dziur naukowcom udało się zaobserwować proces analogiczny do promieniowania Hawkinga. To odkrycie może nas zbliżyć do eksperymentalnego potwierdzenia teorii parujących czarnych dziur – dokładnie tak jak 100 lat po przewidywaniach Einsteina ludzkość wykryła fale grawitacyjne.

Wszędzie jest coś. Nic – z fluktuacjami albo bez nich – wydaje się… dosyć dziwnym pomysłem. Bo czy gdyby nic było faktycznie niczym, bylibyśmy w stanie w ogóle wejść z nim w interakcję? Dostrzec? Zmierzyć? Dzisiejsza wiedza podpowiada, że próżnia, nawet idealna, jest tylko miejscem, w którym znajduje się najmniejsza możliwa ilość energii. A „najmniejsza” nie znaczy „zerowa”.

Co, jeśli z jakiejś nieznanej nam kosmicznej perspektywy okazałoby się, że w teorii mógłby istnieć stan jeszcze mniejszej energii niż ta najmniejsza, którą potrafimy zaobserwować? Co, jeśli istnieje jakaś prawdziwa, lepsza, bardziej pusta próżnia? Nasza próżnia byłaby wtedy tak zwaną próżnią fałszywą. Stanem przejściowym, w którym wszechświat tymczasowo się znajduje, ale który nie jest tym idealnym. Gdyby jakiekolwiek miejsce we wszechświecie osiągnęło ów stan – stan prawdziwej próżni – musiałby się on rozejść po reszcie kosmosu i ogarnąć go w całości. W takiej sytuacji moglibyśmy zostać dosłownie… z niczym. Bo ów stan nie mógłby wspierać obecnych praw fizyki, połączeń chemicznych, praw, które znamy i które pozwalają nam istnieć i obserwować to coś.

Z niczym moglibyśmy też teoretycznie zostać, jeśli tylko poczekalibyśmy wystarczająco długo. W końcu, próbując przewidzieć przyszłość, szybko dochodzimy do wniosku, że rozszerzający się wszechświat w połączeniu ze skończoną ilością energii daje nam coraz więcej… pustki. Wybiegając myślami w niewyobrażalnie dalekie momenty w czasie – tak dalekie, że nasz obecny moment jest przy nich dopiero pierwszym tyknięciem kosmicznego zegara – przewidujemy przyszłość, w której gwiazdy zużywają całe swoje paliwo, energia zostaje skupiona w obżerających się czarnych dziurach, a w końcu nawet i one znikają w wyniku przeraźliwie powolnego procesu oddawania skumulowanej energii. Temperatura wszechświata spada do tak niskiej, że nic już nie może się w nim wydarzyć, a brak ruchu sprawia, że sama idea czasu przestaje mieć sens – jeśli nic się nie dzieje, to nie da się rozróżnić jednej sekundy od drugiej.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Nasza wciąż jeszcze młoda nauka przewiduje, że kiedyś, za niewyobrażalnie wiele lat, po wszystkim nie zostanie zupełnie nic.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Ciekawe, że jesteśmy w stanie teoretycznie zajrzeć tak absurdalnie daleko w czasie – choć jest w tym też pewien oczywisty haczyk. Mamy teraz pewną wiedzę na temat naszego uniwersum, wiedzę na temat rządzących nim praw fizyki i limitów takich jak prędkość światła. Na podstawie owej niepełnej wiedzy przewidujemy przyszłość, ale gdy tylko stan wiedzy ulegnie zmianie, nasza wizja nadchodzącej historii wszechświata też może się drastycznie zmienić. Wiele jest potencjalnych rzeczy, których nie wiemy, albo rzeczy, o których myślimy, że wiemy – ale tylko do czasu, aż ktoś nie udowodni, że się myliliśmy. Jednak póki co nasza wciąż jeszcze młoda nauka przewiduje, że kiedyś, za niewyobrażalnie wiele lat, po wszystkim nie zostanie zupełnie nic.

Możemy się zastanawiać, jakim cudem w ogóle istnieje cokolwiek. Dlaczego, skoro wiemy, że cząstki materii i antymaterii się anihilują, zdarzyło się akurat tak, że tych cząstek materii było trochę więcej? Fakt, który umożliwił istnienie atomów, związków chemicznych, gwiazd, planet i nas wydaje się przypadkowy, mało prawdopodobny i w zasadzie zbędny, ale kiedy zadajemy sobie to pytanie – „Dlaczego jest coś, a nie po prostu nic?” – jednej odpowiedzi możemy udzielić na pewno:

Bo gdyby nie było niczego – nie mielibyśmy o tym zielonego pojęcia.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





DLACZEGO POJĘCIE JEST ZIELONE?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Czasem siedzicie i myślicie o niebieskich migdałach, aż tu nagle – jak grom z jasnego nieba – uświadamiacie sobie, że nie macie zielonego pojęcia, dlaczego mówi się „nie mieć zielonego pojęcia”. Jeśli macie skłonności do czarnych myśli, to pewnie szybko stwierdzicie, że nie ma to żadnego znaczenia – w końcu i tak wszyscy umrzemy. Co innego, jeżeli patrzycie na świat przez różowe okulary. Wtedy może wam nawet przyjść na myśl, że zainspirowanie się tym zagadnieniem i napisanie na jego podstawie całego rozdziału do książki jest bardzo, ale to bardzo dobrym pomysłem.

Pojęcie nie jest czymś materialnym, nie jest rzeczą, którą możemy dostrzec. W związku z tym logiczne wydaje się, że nie może mieć żadnego koloru.

Ale czy cokolwiek może mieć kolor?

Wiem, wiem. Teraz ewidentnie to wy macie wrażenie, że nie mam zielonego pojęcia, o czym mówię. Aż chciałoby się powiedzieć, że jestem… żółtodziobem. Przecież kolory nas otaczają! Gdziekolwiek spojrzeć, widzimy rzeczy o różnych barwach i choćbyśmy nawet próbowali, jak w poprzednim rozdziale, uciec jak najdalej od ludzi oraz czegokolwiek materialnego… zawsze będziemy dostrzegać jakąś barwę. Bo przecież nawet gdy zamykamy oczy, by położyć się spać, i teoretycznie nie widzimy nic – to nic wciąż ma jakiś kolor! Kolor, który nazywany jest z niemieckiego „Eigengrau” – co w naszym języku oznacza „własny szary”.

Dlaczego nie czarny? Czemu akurat szary? Ciekawa sprawa, biorąc pod uwagę, że czarne przedmioty, które obserwujemy w rzeczywistości, potrafią być ciemniejsze niż szary, który teoretycznie jest „niczym”. Jeden z powodów stanowi to, że nasz mózg… nie do końca obiektywnie patrzy na świat. Ciemne rzeczy mogą wydawać się ciemniejsze, kiedy występują w towarzystwie czegoś jasnego – na zasadzie kontrastu. Drugi powód to fakt, że wcale nie widzimy niczego po zamknięciu oczu. Widzimy coś. Czasem szaremu towarzyszą nawet blaski, punkty i inne kształty. Jeśli się bardzo skupimy, to mogą też zacząć pojawiać się tam dużo bardziej konkretne rzeczy. Wspomnienia. Wyobrażenia. Bez żadnej stymulacji z zewnątrz jesteśmy w stanie „widzieć” rzeczy, które są wytworem naszego mózgu!

Jest to o tyle kluczowe, że właśnie mózg ma zdolność wytwarzania tego, co nazywamy obrazem. Obraz nie pochodzi z zewnątrz. W normalnej sytuacji, kiedy patrzymy na świat, jego obraz jest wytwarzany zgodnie z instrukcjami, które wysyła nam otoczenie. Może i „obraz” nie istnieje wokół nas, ale jest tam otaczający nas scenariusz – fale elektromagnetyczne, które nasz umysł nauczył się odczytywać, by wyreżyserować na ich podstawie film. Wizja, obraz – to coś, co powstaje dopiero w mózgu, a wśród rzeczy produkowanych w umyśle znajdziemy również kolory.

Możecie kojarzyć, mniej lub bardziej, jak to jest ze światłem. Nasz kosmos skąpany jest w falach elektromagnetycznych, które mają przeróżne oblicza. Tylko ich długość sprawia, że we wszechświecie – i naszym życiu – pełnią przeróżne funkcje.

Wyobraźcie sobie, że macie kawałek nitki. Ta nitka pozwala wam podgrzewać jedzenie. Ale jednocześnie, jeśli utniecie jej część, nagle jej funkcja staje się zupełnie inna: teraz możecie nią prześwietlić człowieka i zobaczyć jego szkielet. Takim wielofunkcyjnym cackiem są fale elektromagnetyczne, bo zarówno mikrofale służące do grzania zupy, jak i promieniowanie rentgenowskie oraz widziane przez człowieka światło o różnych barwach – to wszystko jedna i ta sama rzecz!

To fale identycznego rodzaju, ale o różnej długości.

Istnieje pewien zakres owych fal, który wydaje nam się najbardziej wyjątkowy. To fale, które widzimy. Te, na które nasze oczy i mózg nauczyły się reagować, ale które wciąż są jedynie bardzo małym wycinkiem wszystkich rodzajów fal elektromagnetycznych. Gdzieś pomiędzy światłem podczerwonym i falami radiowymi a ultrafioletem i promieniowaniem gamma znajduje się owa skromna grupa, która polubiła się z naszym okiem. Nauczyliśmy się odczytywać łaskotanie tych konkretnych fal, a nawet rozróżniać jedne od drugich, ponieważ wrażenie, które opisujemy jako „kolor czerwony”, to efekt stymulacji przez fale o długości około 700 nanometrów. Z kolei „kolor fioletowy” pojawia się w naszej głowie, kiedy odbieramy fale o długości około 400 nanometrów. Jest to długość, którą możemy zmierzyć. Fizyczna rzecz, która istnieje i objawia się w naszym mózgu jako barwa.

Jednakże powiedzieć, że różne fale elektromagnetyczne mają swoje kolory, byłoby nadużyciem. Tak, nasze oko i mózg są przystosowane do tego, żeby reagować na fale o różnej długości na różne sposoby, ale wrażenie „koloru” jest już naszym własnym wytworem. Rzeczywiste fale różnią się wyłącznie długością. To tyle. Kolor nie jest ich właściwością – fale nie mają koloru. Ba! Nie są nawet niczym widocznym, dopóki nie postawimy na ich drodze organizmu, który jest w stanie widzieć barwy. Czy to człowiek, czy pies, czy mrówka – fale mogą być nawet te same, ale „kolory” już niekoniecznie. I trudno sobie na przykład wyobrazić, że istnieją przecież zwierzęta (i to całkiem sporo!) reagujące nie tylko na znane nam długości fal, ale też widzące gołym okiem chociażby światło ultrafioletowe. Jaką to światło ma barwę? Tego nie możemy sobie nawet wyobrazić.

Jest jeszcze inna rzecz. Powiedzmy, że stoimy na Księżycu. Można sobie łatwo przywołać w głowie słuszne wyobrażenie, że… nie ma tu zbyt wielu barw. Wszystko jest szare, oświetlone przez białe światło słoneczne – to samo światło, które dało nam życie na Ziemi i które widzimy każdego dnia. Nie dostrzeglibyśmy kolorów, gdyby nie różnorodność rzeczy na Ziemi i ich unikatowe sposoby zachowywania się, kiedy nasza gwiazda rzuca na nie swoje promienie. Obiekty odbijają światło, ale nie całe.

Białe promienie słońca to mieszanka fal elektromagnetycznych z całego widzialnego dla nas spektrum. Nasze organizmy nauczyły się reagować inaczej na sytuację, w której część owych fal zostanie „wycięta”, a do naszego oka dostanie się jedynie pozostała część. Naukowcy testowali to poprzez przepuszczanie światła przez pryzmat – fale o różnych długościach załamywały się w innym stopniu i z tworzonego przez nie wspólnie białego światła wyodrębniały się osobne barwy. Jest jednak prostszy sposób – i to podarowany nam przez samą naturę. Różne substancje, z których składają się rośliny, zwierzęta i wszystkie inne rzeczy, często nie odbijają światła równomiernie. Absorbują fale o pewnej długości, a odbijają inne, co skutkuje rozszczepieniem światła i zwróceniem tylko jego części, która ma szansę dotrzeć do naszego oka.

Banan jest żółty, bo odbija najwięcej fal o długości około 580 nanometrów – z kolei pozostałe znacznie chętniej absorbuje, co uniemożliwia nam ich dostrzeżenie. Tym, co dociera do naszego oka, jest białe światło minus wszystkie zaabsorbowane jego części. W wypadku banana to, co pozostało, daje nam właśnie żółty kolor.

Kiedy mówimy, że ktoś nie ma o czymś zielonego pojęcia, mamy na myśli to, że ma tego pojęcia bardzo mało albo nie ma wcale. Wybór koloru wydaje się mieć coś wspólnego z mówieniem, że ktoś jest w czymś zielony – nie ma na ten temat żadnej wiedzy lub dopiero zaczyna ją zdobywać. Dlaczego akurat ten kolor? No cóż, spróbujcie sami sobie odpowiedzieć na to pytanie i zobaczcie, dokąd was to zaprowadzi. Może stwierdzicie, że zielony to inaczej niedojrzały – jak owoc, który zmienia barwę wraz z wiekiem. Albo rośliny w ogóle. Budzące się do życia na wiosnę i rozkwitające właśnie na zielono. Drzewa. Liście. Trawa. Wszystko w dominującym w naturze zielonym kolorze.

Ale czemu?

Dlaczego rośliny są zielone? Bo podobnie jak banan (i wszystko inne) – odbijają jedne fale i absorbują pozostałe. Odpowiedzialne są za to znajdujące się w nich chlorofile, czyli związki chemiczne odgrywające ważną rolę w procesie fotosyntezy. Zajadają się one energią czerwonych i niebieskich fal, odrzucając zielone, co skutkuje tym, że 99,9% wszystkiego, co odżywia się za pomocą zamiany światła w energię, robi to właśnie za pomocą swoich zielonych części. Nie czerwonych. Nie niebieskich. Nie fioletowych.
