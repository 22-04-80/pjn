Spis treści

Karta tytułowa

Karta redakcyjna

Prolog. Julie

Rozdział pierwszy. Holden

Rozdział drugi. Miller

Rozdział trzeci. Holden

Rozdział czwarty. Miller

Rozdział piąty. Holden

Rozdział szósty. Miller

Rozdział siódmy. Holden

Rozdział ósmy. Miller

Rozdział dziewiąty. Holden

Rozdział dziesiąty. Miller

Rozdział jedenasty. Holden

Rozdział dwunasty. Miller

Rozdział trzynasty. Holden

Rozdział czternasty. Miller

Rozdział piętnasty. Holden

Rozdział szesnasty. Miller

Rozdział siedemnasty. Holden

Rozdział osiemnasty. Miller

Rozdział dziewiętnasty. Holden

Rozdział dwudziesty. Miller

Rozdział dwudziesty pierwszy. Holden

Rozdział dwudziesty drugi. Miller

Rozdział dwudziesty trzeci. Holden

Rozdział dwudziesty czwarty. Miller

Rozdział dwudziesty piąty. Holden

Rozdział dwudziesty szósty. Miller

Rozdział dwudziesty siódmy. Holden

Rozdział dwudziesty ósmy. Miller

Rozdział dwudziesty dziewiąty. Holden

Rozdział trzydziesty. Miller

Rozdział trzydziesty pierwszy. Holden

Rozdział trzydziesty drugi. Miller

Rozdział trzydziesty trzeci. Holden

Rozdział trzydziesty czwarty. Miller

Rozdział trzydziesty piąty. Holden

Rozdział trzydziesty szósty. Miller

Rozdział trzydziesty siódmy. Holden

Rozdział trzydziesty ósmy. Miller

Rozdział trzydziesty dziewiąty. Holden

Rozdział czterdziesty. Miller

Rozdział czterdziesty pierwszy. Holden

Rozdział czterdziesty drugi. Miller

Rozdział czterdziesty trzeci. Holden

Rozdział czterdziesty czwarty. Miller

Rozdział czterdziesty piąty. Holden

Rozdział czterdziesty szósty. Miller

Rozdział czterdziesty siódmy. Holden

Rozdział czterdziesty ósmy. Miller

Rozdział czterdziesty dziewiąty. Holden

Rozdział pięćdziesiąty. Miller

Rozdział pięćdziesiąty pierwszy. Holden

Rozdział pięćdziesiąty drugi. Miller

Rozdział pięćdziesiąty trzeci. Holden

Rozdział pięćdziesiąty czwarty. Miller

Rozdział pięćdziesiąty piąty. Holden

Epilog. Fred

Podziękowania

O autorze





Tytuł oryginału: Leviathan Wakes: Book 1 of the Expanse

Copyright © 2011 by James S. A. Corey

Copyright for the Polish translation © 2018 by Wydawnictwo MAG

Redakcja: Iwona Sośnicka

Korekta: Elwira Wyszyńska

Ilustracja na okładce: Dark Crayon

Opracowanie graficzne okładki: Piotr Cieśliński

Projekt typograficzny, skład i łamanie: Tomek Laisar Fruń

Wydanie I

ISBN 978-83-66065-75-8

Wydawca: Wydawnictwo MAG

ul. Krypska 21 m. 63, 04-082 Warszawa

tel./fax 228 134 743

www.mag.com.pl

Wyłączny dystrybutor:

Firma Księgarska Olesiejuk

Spółka z ograniczoną odpowiedzialnością S.K.A.

ul. Poznańska 91, 05-850 Ożarów Maz.

tel. 227213000

www.olesiejuk.pl

Skład wersji elektronicznej:

pan@drewnianyrower.com





Dla Jayné i Kat,

które zachęcają mnie do marzeń o statkach kosmicznych.





Dokument chroniony elektronicznym znakiem wodnym





Prolog





Julie


Scopuli zdobyto osiem dni temu i Julie Mao była w końcu gotowa na śmierć.

Dotarcie do tego punktu było poprzedzone ośmioma dobami uwięzienia w schowku. Przez pierwsze dwie w ogóle się nie ruszała, przekonana, że uzbrojeni mężczyźni, którzy ją tam zamknęli, mówili poważnie. Statek, na który ją zabrano, początkowo nie szedł na ciągu, więc unosiła się w schowku, delikatnymi dotknięciami odsuwając się od ścian i skafandra próżniowego, z którym dzieliła przestrzeń. Kiedy jednostka ruszyła, nadając jej wagę, stała bezdźwięcznie, aż jej nogi odmówiły posłuszeństwa, po czym usiadła powoli, zwijając się w pozycję płodową. Nasikała wprost w kombinezon, nie przejmując się swędzącą wilgocią ani wonią, martwiła się tylko tym, że mogłaby się poślizgnąć i przewrócić na mokrej plamie na podłodze. Nie mogła hałasować. Zastrzeliliby ją.

Trzeciego dnia pragnienie zmusiło ją do działania. Ze wszystkich stron otaczały ją dźwięki statku: ledwie wyczuwalne, poddźwiękowe dudnienie reaktora i napędu, nieustanny syk i trzaski hydrauliki i stalowych rygli w otwieranych i zamykanych grodziach ciśnieniowych między pokładami. Stukot ciężkich butów o metalowe pokłady. Odczekała, aż wszystkie słyszane dźwięki oddalą się, po czym ściągnęła z haków skafander próżniowy i położyła go na podłodze. Nieustannie nasłuchując zbliżających się dźwięków, powoli rozmontowała skafander i wydobyła z niego zbiornik z wodą. Płyn był stary i zatęchły, skafandra wyraźnie od dawna nie serwisowano, jednak ona nie piła od kilku dni, więc ciepła, iłowata woda ze zbiornika smakowała jak nektar bogów. Musiała się bardzo pilnować, żeby nie wypić jej zbyt szybko i nie zwymiotować.

Gdy wróciła potrzeba oddania moczu, wydłubała ze skafandra worek z cewnikiem i ulżyła sobie do niego. Siedziała prawie wygodnie na podłodze przykrytej teraz wyściełanym skafandrem i zastanawiała się, kim byli jej porywacze – flotą Koalicji, piratami czy kimś gorszym. Czasami spała.


* * *

Czwartego dnia odosobnienie, głód, nuda i coraz mniejsza liczba miejsc na trzymanie moczu w końcu pchnęły ją do próby kontaktu. Usłyszała stłumione krzyki bólu. Gdzieś w pobliżu bito lub torturowano jej towarzyszy ze statku. Gdyby zdołała ściągnąć uwagę porywaczy, może po prostu zabraliby ją do pozostałych. I dobrze. Mogła znieść bicie. Wydawało się to niską ceną za możliwość ponownego znalezienia się wśród ludzi.

Schowek mieścił się obok wewnętrznych drzwi śluzy. Podczas lotu zwykle nie było to zatłoczone miejsce, choć nie znała układu tej jednostki. Myślała o tym, co powie, jak się przedstawi. Kiedy w końcu usłyszała, że ktoś idzie w jej stronę, próbowała po prostu wykrzyczeć, żeby ją wypuścili. Zaskoczyło ją wydobywające się z gardła ciche charczenie. Przełknęła, poruszając językiem w próbie wyprodukowania śliny, i spróbowała krzyknąć ponownie, ale usłyszała tylko kolejne ciche chrypienie w głębi gardła.

Ktoś był tuż przed drzwiami jej schowka. Cicho wypowiadane słowa. Julie wyciągnęła pięść, by załomotać w drzwi, gdy dotarła do niej treść.

Nie. Proszę, nie. Nie rób tego.

Dave. Mechanik z jej statku. Dave, który zbierał wycinki ze starych komiksów i znał milion dowcipów – błagał cichym, załamanym głosem.

Nie. Proszę, nie. Nie rób tego. Tak mówił.

Dźwięki hydrauliki i kliknięcia rygli towarzyszące otwieraniu wewnętrznych drzwi śluzy. Stłumione uderzenie wrzucanego do środka ciała. Kolejne kliknięcie zamykania śluzy. Syk odciąganego powietrza.

Gdy cykl śluzy się skończył, ludzie przed jej schowkiem odeszli. Nie waliła w drzwi, żeby przyciągnąć ich uwagę.


* * *

Wyczyścili statek. Zatrzymanie przez mieszkańców planet wewnętrznych było czymś bardzo niepożądanym, ale wszyscy ćwiczyli postępowanie w takiej sytuacji. Wrażliwe dane SPZ skasowano i nadpisano niewinnie wyglądającymi dziennikami z fałszywymi znacznikami czasu. Kapitan osobiście zniszczył wszystko, co było zbyt ważne, by zaufać komputerowi. Gdy napastnicy weszli na pokład, załoga mogła udawać niewinną.

To jednak nic nie zmieniło.

Nie usłyszeli żadnych pytań o ładunek lub zezwolenia. Napastnicy weszli, jakby byli u siebie, a kapitan Darren zachował się jak pies odsłaniający brzuch. Cała reszta – Mike, Dave, Wan Li – po prostu podnieśli ręce do góry i w ciszy wykonywali polecenia. Piraci, łowcy niewolników czy kimkolwiek byli napastnicy, przegonili ich z małego transportowca, który był jej domem, i zmusili do przejścia kołnierzem dokowym bez choćby najprostszych skafandrów próżniowych. Od twardej próżni oddzielały ich tylko cienkie ścianki rękawa z mylaru – gdyby pękł, mogliby się pożegnać z płucami i całą resztą.

Julie szła razem z pozostałymi, ale potem dranie próbowali się do niej dobrać, zdjąć z niej ubranie.

Pięć lat ćwiczenia ju-jitsu w niskim ciążeniu, a potem oni w ciasnym korytarzu w nieważkości. Nieźle im dokopała. Już zaczynała myśleć, że może nawet wygra, gdy nagle pięść w rękawicy uderzyła ją w twarz. Potem wszystko zrobiło się niewyraźne. Wepchnęli ją do schowka i usłyszała tylko: Zastrzel ją, jeśli będzie hałasować. Cztery dni nie hałasowała, podczas gdy oni na dole bili jej przyjaciół, a jednego wyrzucili przez śluzę.

Po sześciu dniach na statku zrobiło się cicho.

Płynnie przechodziła z faz świadomości do poszarpanych snów, docierało do niej jednak, że dźwięki chodzenia, rozmów, hermetycznych drzwi i dudnienie reaktora oraz napędu powoli cichły. Kiedy przestał działać napęd, znikło ciążenie i Julie obudziła się ze snu, w którym pędziła swoim starym ścigaczem, unosząc się w nieważkości z mięśniami boleśnie spiętymi w proteście, potem powoli zaczęła się rozluźniać.

Przysunęła się do drzwi i przyłożyła ucho do zimnego metalu. Panika wzbierała w niej do chwili, aż wyłapała cichy szum wymienników powietrza. Statek wciąż miał zasilanie i powietrze, ale wyłączono silnik i nikt nie otwierał drzwi, nie chodził ani nie rozmawiał. Może załoga zebrała się na spotkanie. Albo imprezowali na innym pokładzie. A może wszyscy zeszli do maszynowni, naprawiając poważną awarię.

Spędziła dzień, nasłuchując i czekając.

Siódmego dnia wypiła ostatni łyk wody. Nikt na statku nie poruszał się w zasięgu jej słuchu od dwudziestu czterech godzin. Zabrała się do ssania kawałka plastiku oderwanego ze skafandra ciśnieniowego, aż w jej ustach pojawiło się trochę śliny, po czym zaczęła krzyczeć. Wrzeszczała do zdarcia gardła.

Nikt nie przyszedł.

Ósmego dnia była gotowa na śmierć. Wody nie miała od dwóch dni, a worek na odchody był pełny od czterech. Oparła się plecami o tylną ścianę schowka i zaparła dłońmi o boki, a potem z całej siły kopnęła obiema nogami. Skurcze po pierwszym kopnięciu prawie pozbawiły ją przytomności. Zamiast tego wrzasnęła.

Głupia baba, pomyślała. Była odwodniona. Osiem dni bez aktywności to aż nadto, by zaczęła się atrofia. Powinna była się przynajmniej rozciągać.

Masowała zesztywniałe mięśnie, aż zdołała je rozluźnić, po czym wykonała serię ćwiczeń rozciągających, skupiając umysł, jakby była w dojo. Gdy odzyskała kontrolę nad ciałem, kopnęła ponownie. I jeszcze raz. I znowu, aż na brzegach drzwi schowka zaczęło przeświecać światło. Kopała tak długo, aż jedynymi punktami styku drzwi z framugą zostały trzy zawiasy i zasuwa.

Ostatnie kopnięcie wygięło metal na tyle, że rygiel wypadł z zasuwy i drzwi się otworzyły.

Julie wyskoczyła ze schowka z uniesionymi rękami, gotowa przybrać wygląd groźny lub przerażony, w zależności od tego, co wyda się bardziej opłacalne.

Nie znalazła jednak nikogo na całym pokładzie: śluza, szatnia na skafandry, w której spędziła ostatnie osiem dni, pół tuzina innych schowków. Wszystkie puste. Z zestawu do napraw próżniowych wydłubała namagnesowany klucz wielkości idealnej do rozbijania czaszek i zeszła po drabince na pokład niżej.

A potem na kolejny i następny. Kabiny załogi, schludne niemal po wojskowemu. Stołówka, ze śladami walki. Ambulatorium, puste. Przedział torpedowy. Nikogo. Stanowisko łączności było nieobsadzone, wyłączone i zablokowane. Dzienniki kilku wciąż aktywnych czujników nie wskazywały żadnego śladu Scopuli. Czuła teraz zupełnie nowy strach. Pokład za pokładem i pomieszczenie za pomieszczeniem, puste i bez życia. Coś się stało. Wyciek promieniowania. Trucizna w powietrzu. Coś wymusiło ewakuację. Zaczęła się zastanawiać, czy dałaby radę sama poprowadzić statek.

Jednak gdyby doszło do ewakuacji, usłyszałaby, jak wychodzą przez śluzę, prawda?

Dotarła do włazu prowadzącego na ostatni pokład – maszynownię – i znieruchomiała, gdy nie otworzył się automatycznie. Czerwona kontrolka na panelu blokady wskazywała, że pomieszczenie zamknięto od środka. Znowu pomyślała o promieniowaniu i poważnej awarii. Jednak gdyby to była prawda, czemu mieliby zamykać drzwi od środka? Zresztą minęła całe mnóstwo paneli na ścianach, na żadnym nie wyświetlano ostrzeżeń o zagrożeniu. Czyli nie promieniowanie, a coś innego.

Dostrzegła więcej niepokojących śladów. Krew. Rozrzucone narzędzia i pojemniki. Cokolwiek się stało, dokonało się tutaj. A raczej tu się zaczęło, a skończyło za zamkniętymi drzwiami.

Potrzebowała dwóch godzin, żeby za pomocą palnika i narzędzi do rozpychania wziętych z warsztatu przebić się przez właz do maszynowni. Przez naruszoną hydraulikę musiała ręcznie rozsuwać metal. Uderzył w nią podmuch ciepłego, wilgotnego powietrza, niosąc za sobą woń szpitala bez środków dezynfekcyjnych. Miedzianą, mdlącą woń. A więc sala tortur. Tam znajdzie swoich przyjaciół, pobitych lub pociętych na kawałki. Julie zważyła w dłoni klucz i przygotowała się do rozbicia przed śmiercią przynajmniej jednej głowy. Wpłynęła do maszynowni.

Pomieszczenie było olbrzymie, sklepione niczym katedra, a jego środek zajmował reaktor fuzyjny. Coś z nim było nie tak. Tam, gdzie spodziewała się odczytów, ekranowania i monitorów, rdzeń reaktora pokrywało coś przypominającego rozlane błoto. Julie powoli poszybowała w tę stronę, jedną ręką wciąż trzymając się drabinki. Dziwna woń stała się wszechogarniająca.

Błoto zaschnięte wokół reaktora miało strukturę niepodobną do niczego. Przebiegały przez nie rury przypominające żyły lub drogi oddechowe. Niektóre elementy pulsowały. To nie błoto.

To ciało.

W jej stronę przesunęła się wystająca część struktury. W porównaniu z całością wydawała się nie większa od małego palca. Zobaczyła głowę kapitana Darrena.

– Pomóż mi – powiedziała głowa.





Rozdział pierwszy





Holden


Sto pięćdziesiąt lat wcześniej, gdy zaściankowe spory między Ziemią a Marsem doprowadziły je na skraj wojny, Pas stanowił odległy horyzont niewyobrażalnego bogactwa surowców poza zasięgiem opłacalnej eksploracji, a planety zewnętrzne nie mieściły się w nawet najbardziej oderwanych od rzeczywistości marzeniach korporacji. A potem Solomon Epstein zbudował swój mały, zmodyfikowany napęd fuzyjny, doczepił go do trzyosobowego jachtu i włączył. Dobrym teleskopem do dziś można było wypatrzeć jego statek lecący z ułamkiem prędkości światła w głąb wielkiej pustki. Najlepszy i najdłuższy pogrzeb w historii ludzkości. Na szczęście plany zostawił w domowym komputerze. Napęd Epsteina nie dał ludzkości gwiazd, ale zapewnił jej planety.

Canterbury miał trzy czwarte kilometra długości, ćwierć kilometra średnicy i wyglądem przypominał hydrant. Większość wnętrza była pusta, przerobiono go z transportowca kolonizacyjnego. Kiedyś zapełniali go ludzie, zapasy, plany, maszyny, kopuły środowiskowe i nadzieja. Na księżycach Saturna żyło teraz prawie dwadzieścia milionów ludzi, a niemal milion ich przodków przyleciało na pokładzie Canterbury. Czterdzieści pięć milionów na księżycach Jowisza. Na jednym z księżyców Urana mieszkało pięć tysięcy osób i była to najdalsza placówka ludzkości, przynajmniej do czasu, aż mormoni ukończą swój statek pokoleniowy i skierują się ku gwiazdom i wolności od ograniczeń reprodukcyjnych.

A do tego Pas.

Gdyby zapytać rekruterów SPZ, gdy się spili i mieli gest, mogliby powiedzieć, że w Pasie mieszka sto milionów dusz. Gdyby spytać demografów z planet wewnętrznych, powiedzieliby, że to bliżej pięćdziesięciu milionów. Jak by na to nie patrzeć, mieszkało tam mnóstwo ludzi, którzy potrzebowali bardzo dużo wody.

W związku z tym Canterbury wraz z dziesiątkami podobnych jednostek firmy Pur’n’Kleen Water Company latał między hojnymi pierścieniami Saturna a Pasem, przewożąc lodowce – i będzie to robił, aż rozpadnie się ze starości.

Jim Holden widział w tym coś poetyckiego.

– Holden?

Odwrócił się z powrotem do hangaru. Stała nad nim główna inżynier, Naomi Nagata. Miała prawie dwa metry wzrostu, czarne loki zebrane w kucyk z tyłu głowy i wyraz twarzy gdzieś w pół drogi między rozbawieniem a irytacją. Stosowała zwyczajowe u Pasiarzy wzruszenie dłońmi zamiast ramionami.

– Słuchasz mnie, Holden, czy tylko wyglądasz przez okno?

– Pojawił się problem – odpowiedział Holden. – A ponieważ jesteś naprawdę bardzo, bardzo dobra, możesz go rozwiązać, choć nie masz dość pieniędzy ani wyposażenia.

Naomi się roześmiała.

– Czyli nie słuchałeś – stwierdziła.

– Nie, właściwie to nie.

– No cóż, przynajmniej ogólny zarys się zgadza. Podwozie Rycerza nie będzie się nadawało do używania w atmosferze do czasu, aż zdołam wymienić uszczelki. Czy to problem?

– Zapytam starego – odpowiedział Holden. – Ale kiedy ostatnio używaliśmy promu w atmosferze?

– Nigdy, jednak według przepisów powinniśmy mieć przynajmniej jeden prom zdolny do wejścia w atmosferę.

– Hej, szefowo! – krzyknął z drugiej strony komory Amos Burton, pochodzący z Ziemi pomocnik Naomi.

Machnął w ich stronę umięśnioną ręką. Zwracał się do Naomi. Amos mógł być na statku kapitana McDowella, Holden mógł być pierwszym oficerem, ale w świecie Amosa Burtona szefem była tylko Naomi.

– Co jest? – odkrzyknęła Naomi.

– Uszkodzony kabel. Możesz przytrzymać drania, aż przyniosę zapasowy?

Naomi spojrzała na Holdena z bijącym z oczu pytaniem: skończyliśmy? Zasalutował sarkastycznie, a ona prychnęła i odeszła, potrząsając głową, kołysząc szczupłym ciałem w umazanym smarem kombinezonie.

Miał za sobą siedem lat w ziemskiej flocie i pięć lat pracy w przestrzeni z cywilami, ale wciąż nie przyzwyczaił się do długich i niemożliwie cienkich kości Pasiarzy. Dzieciństwo spędzone w ciążeniu na zawsze ukształtowało jego widzenie świata.

Przy centralnej windzie Holden na krótko zwiesił palec nad przyciskiem pokładu nawigacyjnego, kuszony perspektywą spotkania z Ade Tukunbo – jej uśmiechem, głosem oraz zapachem paczuli i wanilii, którego używała na włosy – ale zamiast tego wybrał przycisk ambulatorium. Najpierw obowiązek, potem przyjemność.

Gdy tam wszedł, Shed Garvey, technik medyczny, pochylał się nad stołem laboratoryjnym, opracowując kikut lewej ręki Camerona Paja. Miesiąc wcześniej Paj dał sobie zgnieść łokieć przez trzydziestotonowy blok lodu, sunący z prędkością pięciu milimetrów na sekundę. Tego typu urazy zdarzały się często ludziom zajmującym się cięciem i przemieszczaniem gór lodowych w nieważkości i Paj traktował to zdarzenie z fatalizmem profesjonalisty. Holden nachylił się nad ramieniem Sheda i popatrzył, jak technik wydłubuje z martwej tkanki jedną z oczyszczających ją larw.

– Jak to wygląda? – zapytał Holden.

– Całkiem nieźle, sir – odpowiedział Paj. – Zostało mi kilka nerwów. Shed mówił mi właśnie, jak podepną do nich protezę.

– Przy założeniu, że uda nam się opanować martwicę – wtrącił się medyk – i dopilnujemy, by Paj nie zagoił się za bardzo, zanim dotrzemy do Ceres. Sprawdziłem polisę i Paj pracuje dość długo, żeby dostać jedną z tych protez ze sprzężeniem zwrotnym, czujnikami ciśnienia i temperatury oraz oprogramowaniem do precyzyjnych ruchów. Cały pakiet. Będzie prawie równie dobra, jak naturalna. Planety wewnętrzne mają nowy biożel, który odtwarza kończyny, ale nasze ubezpieczenie tego nie pokrywa.

– Pieprzyć wewnętrznych i ich magiczną galaretkę. Wolę mieć porządną protezę zrobioną przez Pasiarzy niż cokolwiek wyhodowanego przez tych drani w laboratorium. Pewnie samo noszenie ich ręki zrobiłoby ze mnie dupka – skomentował Paj. Po czym się zreflektował. – Uch, bez urazy, pierwszy.

– Nie ma sprawy. Cieszę się, że zdołamy cię naprawić – odpowiedział Holden.

– Powiedz mu o tym drugim – zasugerował Paj z obleśnym uśmieszkiem.

Shed się zaczerwienił.

– Ja, uch, słyszałem od innych facetów, którzy je dostali... – zaczął tłumaczyć, nie patrząc Holdenowi w oczy. – Podobno w okresie rekonwalescencji, kiedy wciąż buduje się identyfikację z protezą, walenie konia czuje się tak, jakby robił ci to ktoś inny.

Holden milczał chwilę, podczas gdy uszy Sheda zrobiły się purpurowe.

– Dobrze wiedzieć – rzucił w końcu. – A martwica?

– Jest jakieś zakażenie, ale larwy trzymają je pod kontrolą, a stan zapalny to w tej sytuacji właściwie dobra rzecz, więc nie walczymy z nim za bardzo, chyba żeby zaczął się rozprzestrzeniać.

– Będzie gotowy na następny kurs? – zapytał Holden.

Paj po raz pierwszy się skrzywił.

– Cholera, jasne że tak. Zawsze jestem gotowy. To moja praca, sir.

– Prawdopodobnie – odpowiedział Shed. – W zależności od tego, jak przyjmie się wiązanie. Jeśli nie na ten, to na następny.

– Walić to – zaprotestował Paj. – Mogę pchać lód jedną ręką lepiej niż połowa fajfusów na tej krypie[1].

– Jeszcze raz – odpowiedział Holden, tłumiąc uśmiech – dobrze wiedzieć. Nie przeszkadzam.

Paj prychnął. Shed wydłubał z kończyny kolejną larwę. Holden wrócił do windy i tym razem już się nie wahał.

Stanowiska nawigacyjnego Canterbury nie urządzono, by robiło wrażenie. Wielkie, całościenne ekrany, które wyobrażał sobie Holden, kiedy wstępował do floty, faktycznie montowano na krążownikach, ale nawet tam wynikało to raczej z projektu niż z potrzeby. Ade siedziała przed dwoma ekranami tylko odrobinę większymi od terminali ręcznych, z wykresami wydajności i mocy reaktora oraz silników Canterbury, aktualizowanymi w rogach, z surowymi danymi dzienników systemów po prawej. Na głowie miała duże, zasłaniające całe uszy słuchawki, z których ledwie wydostawało się dudnienie basów. Gdyby Canterbury wykrył anomalię, natychmiast by ją powiadomił. Podobnie byłoby w przypadku błędu. Gdyby kapitan McDowell opuścił stanowisko dowodzenia, również by się o tym dowiedziała, dzięki czemu mogłaby wyłączyć muzykę i wyglądać na zapracowaną, gdy przyjdzie. Drobny hedonizm był jedną z tysiąca rzeczy, które czyniły Ade tak atrakcyjną w oczach Holdena. Podszedł do niej od tyłu i delikatnie ściągnął jej z uszu słuchawki.

– Cześć.

Kobieta uśmiechnęła się, stuknęła w ekran i opuściła słuchawki na długą i wąską szyję jak zaawansowaną technicznie biżuterię.

– Pierwszy oficer, James Holden – odezwała się z przesadną formalnością podkreśloną przez silny nigeryjski akcent. – Co mogę dla pana zrobić?

– Wiesz, zabawne, że o to pytasz – odpowiedział. – Właśnie myślałem, jak miło byłoby, gdyby ktoś odwiedził mnie w kajucie po zakończeniu trzeciej zmiany. Można by zjeść romantyczną kolację z tych samych paskudztw, które serwują w kambuzie. Posłuchać muzyki.

– Wypić trochę wina – dodała. – Złamać trochę procedur regulaminu. Brzmi bardzo miło, ale nie mam dzisiaj ochoty na seks.

– Nie mówiłem o seksie. Trochę jedzenia. Rozmowa.

– A ja mówiłam o seksie – powiedziała.

Holden klęknął przy jej fotelu. Przy jednej trzeciej g bieżącego ciągu było mu tak całkiem wygodnie. Uśmiech Ade złagodniał. Z ekranu dziennika zabrzmiał sygnał dźwiękowy. Zerknęła w jego stronę, dotknęła przycisku i zwróciła się z powrotem do niego.

– Lubię cię, Ade. To znaczy, naprawdę lubię twoje towarzystwo – stwierdził. – Nie rozumiem, dlaczego nie możemy spędzić razem trochę czasu w ubraniach.

– Holden, skarbie. Przestań, dobrze?

– Co przestać?

– Przestań próbować zrobić ze mnie swoją dziewczynę. Jesteś miły, masz fajny tyłek i dobrze mi z tobą w łóżku. Ale to nie znaczy, że jesteśmy zaręczeni.

Holden odchylił się na piętach, czując, jak się marszczy.

– Ade. Jeśli to ma dla mnie działać, potrzebuję czegoś więcej.

– Ale nie dostaniesz – stwierdziła, biorąc go za rękę. – I tak jest dobrze. Jesteś tu pierwszym, a mnie zatrudniono na kontrakcie czasowym. Jeszcze jeden kurs, może dwa, i mnie nie będzie.

– Ja też nie jestem przykuty do tego statku.

Jej śmiech w równym stopniu oddawał ciepło, co niedowierzanie.

– Od jak dawna latasz na Cancie?

– Pięć lat.

– Nigdzie się nie ruszysz – stwierdziła. – Jest ci tu wygodnie.

– Wygodnie? Cant to stuletni lodowcowiec. Można znaleźć bardziej parszywą robotę z lataniem, ale trzeba by się naprawdę postarać. Wszyscy tutaj albo mają mocno za niskie kwalifikacje, albo poważnie coś spieprzyli w poprzedniej robocie.

– A tobie tu wygodnie. – Jej spojrzenie nie było już tak ciepłe. Zagryzła wargę, spojrzała na ekran, potem podniosła wzrok.

– Nie zasłużyłem na to – zaprotestował.

– Owszem – zgodziła się. – Słuchaj, powiedziałam przecież, że nie jestem dziś w nastroju. Czuję się marudna i muszę się dobrze wyspać. Jutro będę milsza.

– Obiecujesz?

– Mogę ci nawet przygotować kolację. Przeprosiny przyjęte?

Przesunął się do przodu i przycisnął wargi do jej ust. Odpowiedziała pocałunkiem, początkowo uprzejmie, potem z większym uczuciem. Na chwilę objęła go za szyję, potem odepchnęła delikatnie.

– Jesteś w tym zdecydowanie za dobry. Lepiej już idź – stwierdziła. – Jestem na służbie i takie tam.

– Dobra – zgodził się, ale się nie ruszył.

– Jim – powiedziała, a w tej samej chwili z kliknięciem obudził się interkom.

– Holden, na mostek – rozbrzmiał ze wszystkich głośników zniekształcony głos kapitana McDowella.

Holden odpowiedział bluzgiem, wzbudzając śmiech Ade. Wstał, pocałował ją w policzek i ruszył z powrotem do centralnej windy, w duchu życząc McDowellowi wrzodów na dupie i publicznego ośmieszenia za kiepskie wyczucie czasu.

Mostek nie był wiele większy od kajuty Holdena i o połowę mniejszy od kambuza. Gdyby nie trochę powiększony kapitański ekran, wymuszony przez pogarszający się wzrok McDowella i jego brak zaufania do chirurgii okulistycznej, mógłby to być gabinet księgowego. Powietrze pachniało środkiem dezynfekującym i czyjąś przesadnie mocną yerba mate. Na widok Holdena McDowell poruszył się w fotelu, po czym odchylił się na oparcie i wskazał ręką w stronę stanowiska łączności.

– Becca! – warknął. – Powiedz mu.

Pełniąca służbę oficer łączności Rebecca Byers wyglądała jak skrzyżowanie rekina z siekierą. Czarne oczy, ostre rysy i wargi tak wąskie, że w sumie mogłoby ich nie być. Na pokładzie mówiło się, że wzięła tę robotę, by uciec przed procesem za zabójstwo byłego męża. Holden ją lubił.

– Sygnał awaryjny – wyjaśniła. – Złapałam go dwie godziny temu. Właśnie wróciła z Callisto weryfikacja transpondera. Jest prawdziwy.

– Ach – rzucił Holden. – Cholera. Jesteśmy najbliżej?

– Jedyny statek w promieniu kilku milionów kilometrów.

– No tak. Oczywiście – mruknął.

Becca obejrzała się na kapitana. McDowell strzelał kostkami palców i wpatrywał się w ekran. Padające z niego światło nadawało mu zielonkawą barwę.

– Siedzi obok umieszczonej na mapie asteroidy spoza Pasa – powiedział McDowell.

– Poważnie? – zapytał z niedowierzaniem Holden. – Wpadli na niego? Tam nie ma nic innego przez całe miliony kilometrów.

– Może się zatrzymali, bo ktoś musiał wyskoczyć za potrzebą. Wiemy tylko, że jakiś palant siedzi tam, wrzeszcząc o pomoc, a my jesteśmy najbliżej. Zakładając...

Prawo Układu Słonecznego było bardzo jednoznaczne. W środowisku tak wrogim życiu jak kosmos, pomoc i dobra wola innych ludzi nie były opcjonalne. Samo pojawienie się sygnału awaryjnego zobowiązywało najbliższy statek do zatrzymania się i udzielenia pomocy... choć prawo to nie było przestrzegane bezwarunkowo.

Canterbury wiózł pełny ładunek, dobrze powyżej miliona ton lodu, od ponad miesiąca delikatnie przyśpieszając. Tak jak w przypadku lodowca, który zmiażdżył rękę Paja, wyhamowanie ich nie będzie proste. Istniała pokusa zasymulowania niewyjaśnionej usterki sprzętu odbiorczego, skasowania dzienników i pozostawienia sprawy w rękach boga Darwina.

Gdyby jednak McDowell naprawdę to planował, nie wzywałby Holdena. Ani nie sugerowałby tego w obecności załogi. Holden rozumiał zagranie. Kapitan będzie tym, który zatuszowałby sprawę, gdyby nie Holden. Załoga będzie szanować kapitana za to, że nie chciał zmniejszyć dochodu statku, ale będą też szanować Holdena za naleganie, by przestrzegano przepisów. Niezależnie od tego, co się stanie, kapitan i Holden będą równo znienawidzeni za to, czego wymagało prawo i zwykła ludzka przyzwoitość.

– Musimy się zatrzymać – oświadczył Holden. – Zresztą może zdołamy coś odzyskać – zasugerował na osłodę.

McDowell stuknął w ekran. Z konsoli zabrzmiał głos Ade, niski i ciepły, jakby była na mostku.

– Kapitanie?

– Potrzebuję wyliczeń do zatrzymania tej krypy.

– Sir?

– Jak trudno byłoby ustawić nas obok CA-2216862?

– Zatrzymujemy się przy asteroidzie?

– Wyjaśnię, gdy wykonacie mój rozkaz, nawigatorze Tukunbo.

– Tak jest, sir – odpowiedziała. Holden usłyszał serię kliknięć. – Jeśli odwrócimy statek w tej chwili i będziemy palić jak diabli przez prawie dwie doby, mogę nas ustawić jakieś pięćdziesiąt tysięcy kilometrów od niej, sir.

– Coś więcej na temat tego „palić jak diabli”? – zapytał McDowell.

– Musielibyśmy wsadzić wszystkich do prycz przeciążeniowych.

– Oczywiście. – McDowell westchnął i podrapał się po brodzie. – A przesunięcie lodu wgniecie nam kadłub tylko na kilka milionów dolców, jeśli będziemy mieć szczęście. Robię się na to za stary, Holden. Zdecydowanie.

– Tak jest, sir. Zgadzam się. I zawsze podobał mi się pański fotel – odpowiedział Holden.

McDowell posłał mu ciężkie spojrzenie i wulgarny gest. Rebecca parsknęła śmiechem. Kapitan zwrócił się do niej.

– Wyślij wiadomość do radiolatarni, że lecimy. I daj znać Ceres, że będziemy spóźnieni. Jaki jest stan Rycerza, Holden?

– Bez lotu w atmosferze do czasu wymiany paru części, ale pięćdziesiąt tysięcy kilometrów w próżni nie będzie problemem.

– Jesteś pewien?

– Tak powiedziała Naomi, więc to musi być prawda.

McDowell wstał, prostując na prawie dwa i ćwierć metra swoje ciało, szczuplejsze niż u ziemskiego nastolatka. Biorąc pod uwagę jego wiek i fakt, że nigdy nie żył w studni grawitacyjnej, ostry ciąg będzie dla niego koszmarem. Holden poczuł falę współczucia, jednak nigdy nie pozwoliłby sobie zawstydzić kapitana, zdradzając się z nim.

– Jest tak, Jim – powiedział McDowell na tyle cicho, że słyszał go tylko Holden. – Mamy obowiązek się zatrzymać i podjąć próbę, ale nie musimy się przesadnie starać, jeśli rozumiesz, co mam na myśli.

– Przecież i tak już staniemy – zauważył Holden, a McDowell poklepał powietrze szerokimi, owadzimi dłońmi. Był to jeden z wielu gestów Pasiarzy powstałych, by wyrażać emocje, gdy miało się na sobie skafandry próżniowe.

– Tego nie da się uniknąć – stwierdził. – Ale jeśli zobaczysz tam coś podejrzanego, nie próbuj znowu odgrywać bohatera. Spakuj zabawki i wracaj do domu.

– I zostawić to dla następnego statku, który się napatoczy?

– I dopilnować bezpieczeństwa załogi – sprecyzował z naciskiem McDowell. – To rozkaz. Zrozumiano?

– Zrozumiano – potwierdził Holden.

Do życia obudził się statkowy interkom i kapitan zaczął wyjaśniać załodze sytuację, a Holden miał wrażenie, że słyszy chór jęków przebijających się przez pokłady. Podszedł do Rebeki.

– Dobra, to co wiemy na temat tego statku?

– Lekki frachtowiec. Zarejestrowany na Marsie, port macierzysty: Eros. Nazywa się Scopuli...



* * *




1 Stara, wyeksploatowana łódź żaglowa lub motorowa.





Rozdział drugi





Miller


Detektyw Miller siedział na piankowym fotelu i uśmiechał się zachęcająco, próbując równocześnie doszukać się sensu w historii dziewczyny.

– I nagle wszystko bum! Pełny pokój kosiarzy, wszyscy wyją i dźgają – mówiła dziewczyna, gestykulując. – Wyglądało jak numer taneczny, tylko Bomie zrobił się serio wystraszony, jakby nic nie wiedział i amen. Wiesz, que?

Stojący przy drzwiach Havelock zamrugał. Przez twarz krępego mężczyzny przebiegł skurcz niecierpliwości. Dlatego właśnie Havelock nie miał szans zostać starszym detektywem. I fatalnie grał w pokera.

W przeciwieństwie do Millera, który grał świetnie.

– Totalnie – zapewnił Miller. Jego głos przybrał akcent mieszkańca poziomów wewnętrznych. Machnął ręką w takim samym leniwym łuku, jakiego użyła dziewczyna. – Bomie, nie zobaczył. Zapomniana ręka.

– Kurwa, tak, zapomniana ręka – zgodziła się dziewczyna, jakby Miller zacytował Ewangelię.

Miller kiwnął głową, a dziewczyna odpowiedziała tym samym, wyglądali jak dwie papużki w tańcu godowym.

Dziura na wynajem składała się z trzech pomieszczeń pomalowanych na kremowo z czarnymi cętkami – łazienki, kuchni i salonu. Podpory opuszczanego łóżka w salonie łamano i naprawiano tyle razy, że już się nie podnosiły. Tak blisko osi obrotu Ceres nie był to problem z ciążeniem, a z ruchem masy. W powietrzu unosiła się lekka piwna woń – stare białkowe drożdże i grzyby. Miejscowe jedzenie, więc ktokolwiek rżnął dziewczynę dość energicznie, by uszkodzić jej łóżko, nie zapłacił wystarczająco dużo, by zostało jej na kolację. A może zapłacił, tylko dziewczyna wolała wydać kasę na heroinę, maltę lub MCK.

W sumie jej sprawa.

– Dalej que? – zapytał Miller.

– Bonne wywiało jak powietrze – wyjaśniła dziewczyna ze śmiechem. – Tamci go nawalili, kennis tu?

– Ken – odpowiedział Miller.

– Ci nowi kosiarze. Nad głową. Odpadam.

– A Bomie?

Dziewczyna powoli przejechała spojrzeniem po Millerze, od butów po kapelusz pork pie. Miller parsknął śmiechem. Odepchnął się lekko od krzesła, unosząc się na nogi w niskim ciążeniu.

– Pokaże się, to pytałem, que si? – powiedział Miller.

– Como no? – odpowiedziała dziewczyna. Czemu nie.

Tunel na zewnątrz gdzieś pod warstwą brudu był biały, miał dziesięć metrów szerokości i łagodnie zakrzywiał się do góry w obie strony. Białe diody LED nawet nie udawały, że naśladują światło Słońca. Mniej więcej pół kilometra dalej ktoś wjechał w ścianę tak mocno, że w wyrwie było widać gołą skałę, a dziury dotąd nie naprawiono. Może nigdy to nie nastąpi. To był głęboki korytarz, bardzo blisko osi obrotu. Turyści nigdy tu nie zaglądali.

Havelock szedł pierwszy w stronę ich wózka, przy każdym kroku podskakując za wysoko. Niezbyt często wychodził na poziomy z niskim ciążeniem i niezgrabnie się tu poruszał. W przeciwieństwie do niego Miller całe życie spędził na Ceres, a mimo tego siła Coriolisa tak wysoko nawet u niego wywoływała czasem lekkie zawroty głowy.

– To co – odezwał się Havelock, wbijając kod miejsca docelowego – dobrze się bawiłeś?

– Nie wiem, o co ci chodzi – odpowiedział Miller.

Silniki elektryczne z szumem obudziły się do życia i wózek ruszył w głąb tunelu, skrzypiąc cicho oponami z elastycznej pianki.

– Pogaduszki w obcym dialekcie przed nosem faceta z Ziemi? – wyjaśnił Havelock. – Nie załapałem nawet połowy.

– Tu nie chodziło o problem Pasiarzy, którzy nie chcą, żeby Ziemianin ich zrozumiał – wyjaśnił Miller. – Raczej chodzi tu o biednych, którzy mówią inaczej niż wykształceni. I w sumie masz rację, właściwie to nawet było zabawne.

Havelock się roześmiał. Potrafił przyjąć naśmiewanie się z siebie. To była jedna z cech, dzięki którym był dobry w grach zespołowych: piłce nożnej, koszykówce czy polityce.

Miller nie radził sobie z nimi najlepiej.

Ceres, portowe miasto Pasa i planet zewnętrznych, miało dwieście pięćdziesiąt kilometrów średnicy i dziesiątki tysięcy kilometrów tuneli w niezliczonych warstwach. Rozkręcenie asteroidy do trzech dziesiątych g zajęło najlepszym umysłom Tycho Manufacturing pół pokolenia i wciąż nieustannie się tym chwalili. Populacja Ceres wynosiła obecnie ponad sześć milionów stałych mieszkańców, a tysiąc dokujących każdego dnia statków oznaczało zwiększanie populacji nawet do siedmiu milionów.

Platyna, żelazo i tytan z Pasa. Woda z Saturna, warzywa i wołowina z wielkich, oświetlanych lustrami szklarni na Ganimedzie i w Europie, związki organiczne z Ziemi i Marsa. Ogniwa energetyczne z Io, Hel 3 z rafinerii na Rei i Japecie. Przez Ceres przepływała rzeka bogactwa i władzy, niemająca sobie równej w dziejach. A tam, gdzie prowadzono tak intensywny handel, kwitła też przestępczość, której towarzyszyły mające ją kontrolować siły policyjne. Ludzie tacy jak Miller i Havelock, których zadaniem było wjeżdżanie wózkami elektrycznymi po szerokich rampach w słabnące fałszywe ciążenie siły odśrodkowej i odpytywanie tanich kurew o to, co stało się tej nocy, gdy Bomie Chatterjee przestał zbierać kasę za ochronę na rzecz Towarzystwa Złotej Gałęzi.

Główny komisariat Star Helix Security, sił policyjnych i garnizonu wojskowego stacji Ceres, mieścił się na trzecim poziomie, licząc od powierzchni asteroidy. Zajmował dwa kilometry kwadratowe i był tak wysoki, że Miller mógł zostawić swoje biurko i wyjść pięć poziomów wyżej, nie opuszczając komisariatu. Havelock zajął się zdaniem wózka, podczas gdy Miller poszedł do swojego boksu, ściągnął nagranie rozmowy z dziewczyną i przesłuchał je. Był mniej więcej w połowie, gdy dołączył do niego partner.

– Dowiedziałeś się czegoś? – zapytał Havelock.

– Niewiele – przyznał Miller. – Na Bomiego napadła banda lokalnych bandziorów nienależących do żadnej organizacji. Czasami niskopoziomowy śmieć w rodzaju Bomiego wynajmuje ludzi, żeby udali atak, który będzie mógł heroicznie odeprzeć. To poprawia jego reputację. To właśnie miała na myśli, mówiąc o tańcu. Goście, którzy na niego napadli, byli właśnie tego kalibru, tylko zamiast popisać się zdolnościami superninja, Bomie uciekł i nie wrócił.

– A teraz?

– A teraz nic – odrzekł Miller. – Tego właśnie nie rozumiem. Ktoś załatwił chłopaka od zbierania kasy dla Złotej Gałęzi i nie ma odwetu. Znaczy w porządku, Bomie to poziom mułu, ale...

– Ale gdy zaczną załatwiać plankton, mniej kasy trafi do grubszych ryb – dokończył Havelock. – To czemu Złota Gałąź nie nasłała na nich jakichś zbirów?

– Nie podoba mi się to – stwierdził Miller.

Havelock się roześmiał.

– Pasiarze – rzucił. – Jedna rzecz nie gra i od razu myślisz, że wali się cały ekosystem. Jeśli Złota Gałąź jest zbyt słaba, żeby dopilnować swoich spraw, to bardzo dobrze. To ci źli, pamiętasz?

– No cóż – skomentował Miller. – Różne rzeczy można mówić o zorganizowanej przestępczości, ale przynajmniej jest zorganizowana.

Havelock usiadł na jednym z małych plastikowych krzeseł przy biurku Millera i wyciągnął szyję, oglądając nagranie.

– No dobra – powiedział. – Co to do diaska jest „zapomniana ręka”?

– Termin bokserski – wyjaśnił Miller. – Cios, którego się nie spodziewałeś.

Komputer wyemitował powiadomienie i z głośników rozległ się głos kapitan Shaddid.

– Miller? Jesteś tam?

– Oho – skomentował Havelock. – Zły znak.

– Co? – zapytała kapitan ostrym głosem. Nigdy nie udało jej się pokonać uprzedzeń wobec pochodzenia Havelocka z planet wewnętrznych.

Miller uniósł dłoń, żeby uciszyć partnera.

– Jestem, kapitanie. Czym mogę służyć?

– Zgłoś się do mojego biura.

– Już idę – odpowiedział.

Miller wstał, a Havelock zajął jego krzesło. Nie zamienili ani słowa. Obaj wiedzieli, że gdyby chciała obecności Havelocka, wezwałaby ich obu. Kolejny powód, dla którego gość nie miał szans na awans. Miller zostawił go samego przy nagraniu, jak próbował rozgryźć szczegóły dotyczące klasy, warstwy, pochodzenia i rasy. Robota na całe życie.

Biuro kapitan Shaddid urządzono w łagodnym, kobiecym stylu. Ściany były osłoniete prawdziwymi tkaninami, a z wkładki do filtra powietrza dochodził zapach kawy i cynamonu. Wkładka kosztowała ułamek tego, ile kapitan wydałaby na prawdziwe artykuły. Mundur nosiła dość swobodnie, a włosy puściła luźno na ramiona, wyraźnie wbrew korporacyjnym przepisom. Gdyby Millerowi kazano ją kiedyś opisać, z pewnością użyłby zwrotu zwodnicze ubarwienie. Głową wskazała krzesło, więc usiadł.

– Czego się dowiedziałeś? – zapytała, jednak spojrzenie kierowała na ścianę za nim. Nie chciała raportu, po prostu nawiązywała rozmowę.

– Złota Gałąź wygląda tak samo jak ekipa Shriro i Loca Griega. Wciąż są na stacji, ale... chyba można powiedzieć, że są zajęci czymś innym. Pozwalają na drobne naruszenia. Mniej zbirów w terenie, słabsza kontrola. Nagle zniknęło pół tuzina zbirów średniego poziomu.

Zwrócił jej uwagę.

– Zabici? – zapytała. – Ofensywa SPZ?

Ofensywa Sojuszu Planet Zewnętrznych była wiecznym straszakiem ochrony Ceres. Zgodnie z najlepszymi tradycjami Ala Capone, Hamasu, IRA i Czerwonych Wojowników, SPZ była uwielbiana przez ludzi, którym pomagała i znienawidzona przez tych, którzy weszli jej w drogę. Będąc częściowo ruchem społecznym, częściowo aspirującym narodem i po części siatką terrorystyczną, SPZ całkowicie brakowało świadomości instytucjonalnej. Kapitan Shaddid mogła nie lubić Havelocka, bo pochodził z głębi studni grawitacyjnej, ale mogła z nim pracować. SPZ wsadziłoby go do śluzy. Ludzie pokroju Millera byli warci jedynie kuli w łeb, i to na dodatek porządnej, plastikowej. Nic, co mogłoby zagrozić odłamkami w przewodach.

– Nie sądzę – odpowiedział. – To nie wygląda na wojnę. To... szczerze mówiąc, sir, nie mam pojęcia, co się dzieje. Liczby prezentują się świetnie. Spadła liczba wymuszeń, ograniczono nielicencjonowany hazard. Cooper i Hariri zamknęli burdel z małoletnimi na szóstym i o ile nam wiadomo, nie ruszył z powrotem nigdzie indziej. Jest trochę więcej ruchów niezależnych, ale poza nimi wszystko wygląda świetnie. Tylko coś mi tu śmierdzi.

Kiwnęła głową, ale znów patrzyła na ścianę. Stracił jej zainteresowanie równie szybko, jak je zyskał.

– No dobra, odłóż to – poleciła. – Mam coś dla ciebie. Nowy kontrakt. Tylko ty. Bez Havelocka.

Miller złożył ręce na piersi.

– Nowy kontrakt – powtórzył powoli. – To znaczy?

– To znaczy, że Star Helix Security przyjęło kontrakt na usługi poza standardowym przydziałem ochrony Ceres, a ja, jako miejscowy kierownik korporacji, przydzielam to zadanie tobie.

– Zwalnia mnie pani? – zapytał.

Kapitan Shaddid przybrała zbolały wyraz twarzy.

– To dodatkowe zadanie – wyjaśniła. – Wciąż będziesz miał swoje dotychczasowe przydziały Ceres. Po prostu dodatkowo... słuchaj, Miller, ja też uważam, że to gówniana sprawa. Nie zdejmuję cię z komisariatu. Nie zrywam głównego kontraktu. To przysługa, którą ktoś na Ziemi robi dla udziałowca firmy.

– To zajmujemy się teraz przysługami dla udziałowców? – zapytał Miller.

– Ty tak – potwierdziła kapitan. W jednej chwili zniknęła cała łagodność i ugodowy ton. Jej oczy wyglądały jak ciemne, mokre kamienie.

– No dobrze – stwierdził Miller. – Pewnie się zajmuję.

Kapitan Shaddid wyciągnęła swój terminal ręczny. Miller niezdarnie sięgnął do kieszeni, wyciągnął własny i zaakceptował pakiet wiązką kierunkową. Cokolwiek to było, Shaddid nie chciała wpuszczać danych do wspólnej sieci. Na wyświetlaczu terminala pojawiło się nowe drzewo folderów o nazwie jmao.

– To przypadek zagubionej córeczki – wyjaśniła kapitan Shaddid. – Ariadne i Jules-Pierre Mao.

Nazwiska wydały się znajome. Miller przycisnął czubki palców do ekranu terminala.

– Mao-Kwikowski Mercantile? – zapytał.

– Dokładnie.

Miller zagwizdał. Maokwik może nie znajdował się na liście dziesięciu największych korporacji Pasa, ale zdecydowanie plasował się w pierwszej pięćdziesiątce. Pierwotnie była to firma prawnicza uczestnicząca w kosmicznej porażce wenusjańskich miast w chmurach. Majątek zdobyty w trwających dziesięciolecia rozprawach wydali na dywersyfikację i ekspansję, głównie na transport międzyplanetarny. Teraz stacja korporacji była niezależna, orbitując między Pasem a planetami wewnętrznymi z królewskim majestatem liniowca oceanicznego na dawnych morzach. Sam fakt, że Miller wiedział o ich istnieniu, oznaczał, że mieli dość pieniędzy, by na wolnym rynku kupować i sprzedawać ludzi takich jak on. I właśnie został kupiony.

– Formalnie operują z Luny – wyjaśniła kapitan Shaddid. – Daje im to wszystkie prawa i przywileje obywatelstwa Ziemi. Ale prowadzą tu sporo interesów w transporcie.

– I zgubili córkę?

– Czarna owca – wyjaśniła kapitan. – Poszła na studia i zaangażowała się w działania grupy Fundacja Odległego Horyzontu. Studenccy aktywiści.

– Front SPZ – rzucił Miller.

– Powiązani – skorygowała Shaddid.

Miller to zignorował, ale wzbudziła jego ciekawość. Zaczął się zastanawiać, po której stronie barykady stanęłaby Shaddid w razie ataku SPZ.

– Rodzina uznała to za fanaberię, która minie – kontynuowała kapitan. – Mają dwoje starszych dzieci zainteresowanych firmą, więc skoro Julie chciała sobie polatać po próżni i nazywać się partyzantką, w niczym im to nie przeszkadzało.

– Ale teraz chcą ją odszukać – skomentował Miller.

– Owszem.

– Co się zmieniło?

– Nie byli uprzejmi podzielić się ze mną tą informacją.

– Jasne.

– Ostatnie zapisy wskazują, że pracowała na stacji Tycho, ale utrzymywała tu mieszkanie. Znaleźliśmy jej dziurę w sieci i zablokowaliśmy ją. Hasło masz w pliku.

– W porządku – powiedział Miller. – Na czym polega moje zadanie?

– Znajdź Julie Mao, aresztuj i wyślij do domu.

– Czyli porwanie – skomentował.

– Tak.

Miller wbił wzrok w swój terminal, otwierając pliki właściwie bez przyglądania się ich zawartości. Ogarnęło go dziwne uczucie. Pracował w ochronie na Ceres od trzydziestu lat, a nawet zaczynając, nie miał wielu złudzeń. Popularne powiedzenie głosiło, że na Ceres nie ma prawa, jest tylko policja. Jego ręce wcale nie były czystsze niż ręce kapitan Shaddid. Czasami ludzie wylatywali ze śluz. Czasem z szafek znikały dowody. W zasadzie nie chodziło o to, co było słuszne, a co nie, tylko co miało uzasadnienie. Kiedy spędzało się całe życie w kamiennej bańce, do której jedzenie, wodę, a nawet powietrze dostarczano z miejsc tak odległych, że ledwie można było je zobaczyć przez teleskop, pewna elastyczność moralna była koniecznością. Jednak nigdy jeszcze nie musiał przyjmować zlecenia na porwanie.

– Jakiś problem, detektywie? – zapytała kapitan Shaddid.

– Nie, sir – zapewnił. – Zajmę się tym.

– Nie spędzaj nad tym zbyt wiele czasu – rzuciła.

– Tak jest, sir. Coś jeszcze?

Spojrzenie Shaddid złagodniało, jakby założyła zupełnie inną maskę. Uśmiechnęła się.

– Wszystko w porządku z twoim partnerem?

– Havelock jest w porządku – odpowiedział Miller. – Kiedy jest ze mną, ludzie przez kontrast traktują mnie życzliwiej. To miłe.

Jej uśmiech stał się o pół stopnia bardziej szczery. Nie ma to jak wspólny rasizm wzmacniający więzy z szefem. Miller ukłonił się z szacunkiem i wyszedł.


* * *

Jego dziura mieściła się na ósmym poziomie, w tunelu mieszkalnym szerokim na sto metrów, z pięćdziesięciometrowym pasem starannie pielęgnowanego parku pośrodku. Sklepiony sufit głównego korytarza pomalowano na niebiesko w odcieniu, który według Havelocka idealnie odpowiadał letniemu niebu na Ziemi, a oświetlały go zagłębione w skale lampy. Życie na powierzchni planety, której masa przyciągała każdą kość i każdy mięsień, na dodatek mając tylko ciążenie trzymające powietrze na miejscu, wydawało się prostą ścieżką do szaleństwa. Z drugiej strony błękit był miły.

Niektórzy, jak kapitan Shaddid, aromatyzowali swoje powietrze. Oczywiście, nie zawsze zapachem kawy i cynamonu. Dziura Havelocka pachniała pieczonym chlebem. Inni woleli zapachy kwiatów lub coś na granicy feromonów. Candace, była żona Millera, lubiła coś, co nazywało się Ziemska Lilia i zawsze kojarzyło mu się z zapachem recyklingowanych odpadów. Wtedy nie ingerował w nieznacznie cierpką woń samej stacji. Oczyszczone powietrze, które przeszło przez miliony płuc. Woda z kranu była tak czysta, że można by jej używać w laboratorium, choć była wcześniej szczynami, kałem, łzami i krwią – i stanie się nimi znowu. Krąg życia na Ceres był tak ciasny, że dało się zobaczyć krzywiznę. Podobało mu się to.

Nalał sobie szklaneczkę mchowej whiskey, rodzimego napoju Ceres, pędzonego z modyfikowanych drożdży, po czym zdjął buty i walnął się na piankowe łóżko. Znowu zobaczył niezadowolone spojrzenie Candace i usłyszał jej westchnięcie. W duchu rzucił przeprosiny do jej wspomnienia i zajął się pracą.

Juliette Andromeda Mao. Przeczytał wszystko na temat historii jej zatrudnienia i studiów. Była utalentowaną pilotką ścigacza. Znalazł jej zdjęcie z czasów, gdy miała osiemnaście lat, stała w dopasowanym skafandrze próżniowym, ze zdjętym hełmem: ładna dziewczyna o sylwetce mieszkanki Luny i długich czarnych włosach. Uśmiechała się, jakby wszechświat posłał jej całusa. Według powiązanego tekstu zdobyła pierwsze miejsce w czymś, co nazywało się Parrish/Dorn 500K. Puścił krótkie wyszukiwanie. Jakieś kosmiczne regaty, na udział w nich stać było tylko bogaczy. Jej ścigacz – Finwal – pobił poprzedni rekord i utrzymał go przez dwa lata.

Miller popijał whiskey i zastanawiał się, co stało się z dziewczyną mającą dostateczny majątek i odpowiednie wpływy na posiadanie prywatnego statku, że wylądowała tutaj. Bardzo długa droga prowadziła od udziału w drogich regatach do porwania i wysłania jej do domu. A może wcale nie.

– Biedna bogata dziewczynka – skomentował Miller do ekranu. – Pewnie wcale nie masz różowo.

Zamknął pliki i zabrał się za poważne picie, wpatrując się w pusty sufit. Krzesło, na którym siadywała Candace, wypytując go o przebieg dnia, stało puste, ale i tak ją na nim widział. Teraz, gdy już nie próbowała skłaniać go do mówienia, łatwiej było uszanować jej pragnienie. Była samotna. Teraz to rozumiał. W jego wyobraźni wywróciła oczami.

Godzinę później, z krwią rozgrzaną alkoholem, odgrzał sobie miskę prawdziwego ryżu i sztucznej fasoli – drożdże i grzyby mogły udawać cokolwiek, jeśli najpierw wypiło się dość whiskey – otworzył drzwi swojej dziury i zjadł kolację, przyglądając się ludziom na zewnątrz. Druga zmiana wchodziła do stacji metra lub właśnie z niej wychodziła. Dzieciaki mieszkające dwie dziury dalej – ośmioletnia dziewczynka i jej czteroletni brat – przywitali ojca uściskami, piskami, wzajemnymi oskarżeniami i łzami. Błękitny sufit jarzył się odbitym światłem, niezmienny, statyczny, uspokajający. Tunelem przemknął wróbel, unosząc się w sposób, w jaki – według Havelocka – nie potrafił na Ziemi. Miller rzucił mu sztuczną fasolkę.

Próbował myśleć o dziewczynie Mao, ale tak naprawdę niezbyt go obchodziła. Coś działo się z rodzinami zorganizowanej przestępczości Ceres i to było zdecydowanie niepokojące.

Ta sprawa z Julie Mao? Zwykłe odwracanie uwagi.





Rozdział trzeci





Holden


Po prawie dwóch dniach wysokiego ciążenia Holdena bolały kolana, plecy i szyja. Oraz głowa. Cholera, jeszcze stopy. Podszedł do włazu załogowego Rycerza w chwili, gdy Naomi wyłoniła się z drabiny prowadzącej do jego ładowni. Uśmiechnęła się i posłała kciuk do góry.

– Mech ratowniczy zablokowany – powiedziała. – Reaktor się rozgrzewa. Jesteśmy gotowi do lotu.

– Świetnie.

– Mamy już pilota? – zapytała.

– Według grafika w gotowości jest dzisiaj Aleks Kamal, więc to on poleci. W sumie to wolałbym Valkę. Może nie jest tak dobra jak Aleks, ale jest cichsza, a mnie boli głowa.

– Lubię Aleksa. Jest porywczy – odpowiedziała Naomi.

– Nie wiem, co znaczy porywczy, ale jeśli pasuje do Aleksa, to robię się od tego zmęczony.

Holden ruszył po drabinie na mostek i do kokpitu. W czarnej, lśniącej powierzchni wyłączonego ekranu zobaczył odbicie krzywo uśmiechniętej Naomi. Nie potrafił zrozumieć, w jaki sposób chudzi jak tyczki Pasiarze potrafili tak szybko dojść do siebie po wysokim ciążeniu. Zapewne był to wynik dziesięcioleci praktyki i selektywnego rozmnażania.

Na mostku Holden przypiął się do pryczy przeciążeniowej przy konsoli dowodzenia. Elastyczny materiał gładko dostosował się do konturów ciała. Przy pół g, które Ade zaserwowała im na końcowym podejściu, pianka była bardzo przyjemna. Pozwolił sobie na cichy jęk. Przełączniki z plastiku i metalu zaprojektowane do wytrzymania silnych przeciążeń i setek lat klikały ostro. Rycerz odpowiedział złożonym wzorem jarzących się wskaźników diagnostycznych i prawie niesłyszalnym buczeniem.

Kilka minut później Holden obejrzał się i zobaczył wyłaniające się z włazu rzednące, czarne włosy Aleksa Kamala, za którymi pojawiła się okrągła, radosna twarz o ciemnej karnacji – niewyblakłej nawet po latach życia na statkach. Urodzony na Marsie Aleks miał sylwetkę bardziej krępą niż Pasiarze, choć w porównaniu z Holdenem był szczupły, a mimo to jego kombinezon napinał się wokół rosnącego brzucha. Aleks latał w marsjańskiej flocie wojennej, ale wyraźnie odpuścił sobie utrzymanie wojskowego poziomu sprawności.

– Czołem, pierwszy – rzucił z silnym teksańskim akcentem.

Holdena irytowała typowa w dolinie Marinera miłość do starego zachodu. Na Ziemi od stu lat nie było ani jednego kowboja, a na Marsie poza kopułami nie było ani jednego źdźbła trawy, podobnie jak nie było koni poza ogrodami zoologicznymi. Dolina Marinera została zasiedlona przez Hindusów, Chińczyków i małą grupę Teksańczyków. Najwyraźniej ich akcent był zaraźliwy. Wszyscy ulegli teraz tej modzie.

– Jak się ma nasz rumak? – spytał Kamal.

– Jak na razie gładko. Potrzebujemy planu lotu. Ade doprowadzi nas do względnego zera za... – sprawdził odczyt czasu – czterdzieści, więc się pośpiesz. Chcę podlecieć, załatwić sprawę i ustawić Canta z powrotem na kursie na Ceres, zanim zacznie rdzewieć.

– Potwierdzam – rzucił Aleks, wspinając się do kokpitu Rycerza.

Słuchawki Holdena kliknęły, po czym usłyszał w nich głos Naomi.

– Amos i Shed na pokładzie. Jesteśmy gotowi.

– Dzięki. Czekamy na wektor od Aleksa i będziemy gotowi do lotu.

Załogę stanowiło niezbędne minimum: Holden jako dowódca, Aleks, który miał ich dowieźć i sprowadzić z powrotem, Shed na wypadek, gdyby na pokładzie Scopuli ktoś ocalał, a także Naomi i Amos do zajęcia się odzyskiem, gdyby tak nie było.

– Dobra, szefie – odezwał się po niedługim czasie Aleks. – Będzie jakieś cztery godziny lotu czajniczkiem. Całkowite zużycie masy: jakieś trzydzieści procent, ale mamy pełny zbiornik. Łączny czas misji: jedenaście godzin.

– Potwierdzam. Dzięki, Aleks – odpowiedział Holden.

Lot czajniczkiem był slangowym określeniem na lot za pomocą silników manewrowych wykorzystujących jako masę reakcyjną przegrzaną parę. Użycie palnika fuzyjnego Rycerza tak blisko Canterbury byłoby niebezpieczne, zresztą stanowiłoby marnotrawstwo przy tak krótkim locie. Palnikami nazywano napędy fuzyjne sprzed konstrukcji Epsteina, które były znacznie mniej wydajne.

– Dzwonię po zgodę na opuszczenie stodoły – rzucił Holden i przełączył interkom na kanał na mostek Canterbury. – Tu Holden. Rycerz gotowy do lotu.

– Dobra, Jim, leć – odpowiedział McDowell. – Ade właśnie nas zatrzymuje. Uważajcie tam na siebie, dzieciaki. Ten prom jest drogi, a ja w sumie zawsze lubiłem Naomi.

– Potwierdzam, kapitanie – odpowiedział Holden. Po przełączeniu z powrotem na interkom wywołał Aleksa. – Ruszaj i wyprowadź nas na zewnątrz.

Holden rozparł się na fotelu i wsłuchał w zgrzyty manewrów Canterbury, którego stal i ceramika śpiewała równie głośno i złowieszczo, jak drewniane deski żaglowca. Lub stawy Ziemianina po wysokim ciążeniu. Holden poczuł falę sympatii do statku.

Tak naprawdę, oczywiście, wcale się nie zatrzymywali. Nic w kosmosie nie było nieruchome, można było tylko zrównać orbitę z innym obiektem. W tej chwili podążali za CA-2216862 na jej tysiącletniej orbicie wokół Słońca.

Ade wysłała im zielone światło, a Holden opróżnił hangar z powietrza i otworzył bramę. Aleks wyprowadził ich z doku na białych stożkach przegrzanej pary.

Polecieli szukać Scopuli.


* * *

CA-2216862 była skałą o średnicy pół kilometra, która oddaliła się od Pasa i została porwana przez potężną grawitację Jowisza. Z czasem znalazła sobie własną, powolną orbitę wokół Słońca gdzieś w olbrzymiej przestrzeni między Jowiszem a Pasem, w terenie pustym nawet jak na kosmos.

Widok Scopuli spoczywającego spokojnie przy boku asteroidy, trzymanego w miejscu jej mikroskopijnym ciążeniem, wywołał u Holdena ciarki. Nawet gdyby lecieli na ślepo bez jakichkolwiek instrumentów, szansa trafienia na taki obiekt była niemożliwie mała. Pięćsetmetrowa przeszkoda na autostradzie szerokości milionów kilometrów. Statek nie mógł tu trafić przypadkiem. Podrapał się po karku, szorując dłonią po sterczących tam włosach.

– Zatrzymaj nas dwa kilometry od niego, Aleks – polecił. – Naomi, co możesz mi powiedzieć o tym statku?

– Konfiguracja kadłuba zgodna z informacją z rejestru. To zdecydowanie Scopuli. Nie emituje elektromagnetycznie ani w podczerwieni. Tylko ten mały nadajnik awaryjny. Wygląda na to, że wyłączono reaktor. I to ręcznie, bez uszkodzeń, bo nie odbieramy też żadnego wycieku promieniowania – zgłosiła Naomi.

Holden przyjrzał się widokom z teleskopów Rycerza oraz obrazom, który prom utworzył z wiązki lasera odbitej od kadłuba Scopuli.

– Co z tym czymś, co wygląda na dziurę w boku?

– Uch – rzuciła Naomi. – Według lidaru to jest dziura w boku.

Holden zmarszczył brwi.

– No dobra, zostańmy tu minutę i jeszcze raz sprawdźmy okolicę. Masz coś na teleskopie, Naomi?

– Nie. A duża matryca na Cancie może wypatrzyć dzieciaki rzucające się kamieniami na Lunie. Becca mówi, że w tej chwili nie ma tu nikogo w promieniu dwudziestu milionów kilometrów – odpowiedziała Naomi.

Holden zaczął wystukiwać palcami skomplikowany rytm na poręczy fotela i uniósł się w uprzęży. Zrobiło mu się gorąco, więc wyciągnął rękę, by skierować na twarz najbliższą dyszę wentylacji. Skóra na głowie zaswędziała go od parującego potu.

Jeśli zobaczysz tam coś podejrzanego, nie próbuj znowu odgrywać bohatera. Spakuj zabawki i wracaj do domu. Taki dostał rozkaz. Przyjrzał się obrazowi Scopuli z dziurą w boku.

– No dobra – powiedział. – Aleks, podleć na ćwierć kilometra i zatrzymaj się. Zejdziemy na powierzchnię na mechu. Ach, i trzymaj palnik rozgrzany i w gotowości. Jeśli na tym statku kryje się coś paskudnego, chcę móc uciec najszybciej jak się da i przy okazji spalić wszystko za sobą na żużel. Przyjąłeś?

– Tak jest, szefie. Rycerz w trybie ucieczki jak królik do czasu, aż odwołasz rozkaz – potwierdził Aleks.

Holden jeszcze raz przejechał wzrokiem po konsoli dowodzenia, szukając migającej czerwienią kontrolki ostrzeżenia, która pozwoliłaby mu wrócić na Canterbury. Wszystko jarzyło się łagodną zielenią. Rozpiął klamry i wypchnął się z fotela. Odbicie stopą od ściany wysłało go do drabiny, wzdłuż której poleciał głową w dół dzięki delikatnym dotknięciom szczebli.

W kabinie załogowej Naomi, Amos i Shed wciąż siedzieli przypięci do prycz przeciążeniowych. Holden chwycił drabinę i obrócił się tak, że załoga nie musiała patrzeć na niego do góry nogami. Zaczęli rozpinać swoje pasy.

– Dobra, jest tak. Scopuli został przedziurawiony i ktoś zostawił go wiszącego obok tej skały. Nikogo nie widać w teleskopach, więc może to oznacza, że minęło trochę czasu i już odlecieli. Naomi, pokierujesz mechem ratowniczym, a my trzej przypniemy się i polecimy z tobą do wraku. Shed, zostaniesz z mechem, chyba że znajdziemy kogoś wymagającego pomocy lekarskiej, co nie wydaje się prawdopodobne. My z Amosem wejdziemy do statku przez tę dziurę i trochę się rozejrzymy. Jeśli znajdziemy coś, co będzie choćby przypominać pułapkę, wrócimy do mecha, Naomi zabierze nas na Rycerza i uciekniemy. Jakieś pytania?

Amos uniósł potężną rękę.

– Może powinniśmy mieć broń, pierwszy. Na wypadek, gdyby na pokładzie wciąż kryli się jacyś piraci.

Holden się roześmiał.

– No cóż, jeśli są, to ich bryka odleciała bez nich. Ale jeśli poczujesz się z tym lepiej, to proszę bardzo, zabierz broń.

Jeśli masywny i krzepki mechanik z Ziemi będzie miał broń, on też poczuje się lepiej, ale wolał tego nie mówić. Niech sądzą, że dowódca ma więcej pewności siebie.

Holden użył oficerskiego klucza do otwarcia szafki z bronią, a Amos wyciągnął z niej wielkokalibrowy automat strzelający pociskami rakietowymi – bezodrzutowy i zaprojektowany do stosowania w stanie nieważkości. Staromodne automaty strzelające zwykłymi pociskami były bardziej niezawodne, ale przy braku ciążenia stanowiły również niezłe źródło napędu. Odrzut tradycyjnego pistoletu zapewniał dość ciągu, by osiągnąć prędkość ucieczki ze skały wielkości CA-2216862.

Załoga przedryfowała do ładowni, gdzie czekała otwarta klatka jajowatego mecha z pajęczymi nogami. Każdą z czterech kończyn wyposażono w szpony manipulatora oraz różnorodne, wbudowane weń narzędzia do cięcia i spawania. Dwie tylne mogły zaczepić się o kadłub statku lub inną strukturę, a przednich można było użyć do wykonywania napraw lub pocięcia wraku do odzysku na łatwiejsze w obsłudze kawałki.

– Zakładamy czapki – polecił Holden i załoga pomogła sobie wzajemnie założyć i zabezpieczyć hełmy. Każdy sprawdził swój skafander, a potem skafander sąsiada. Po otwarciu drzwi ładowni będzie za późno na upewnianie się, że są poprawnie zapięci.

Gdy Naomi zajmowała miejsce w mechu, Amos, Holden i Sched przyczepili linki skafandrów do metalowej klatki kokpitu. Naomi sprawdziła mecha i wcisnęła przełącznik odsysania atmosfery z ładowni i otwarcia bramy. Dźwięki w skafandrze Holdena sprowadziły się do syku powietrza i delikatnego szumu w radiu. Powietrze nieznacznie pachniało lekami.

Naomi ruszyła pierwsza, prowadząc mecha w stronę powierzchni asteroidy małymi strumieniami sprężonego azotu, ciągnąc za sobą załogę na trzymetrowych linkach. Podczas lotu Holden obejrzał się na Rycerza: masywny szary klin z dyszą napędu sterczącą z szerszego końca. Jak prawie wszystko, co ludzie budowali z myślą o podróżach kosmicznych, zaprojektowano go tak, by był wydajny, a nie urodziwy. Holdenowi zawsze robiło się od tego trochę smutno. Nawet tutaj powinno być miejsce na estetykę.

Rycerz zdawał się oddalać od niego, robił się coraz mniejszy i mniejszy, podczas gdy on sam się nie ruszał. Złudzenie prysło, gdy odwrócił się, by spojrzeć na asteroidę, i natychmiast nabrał przekonania, że na niego spada. Otworzył kanał do Naomi, ale kobieta, lecąc, nuciła pod nosem, co znaczyło, że przynajmniej ona niczym się nie martwiła. Nie odezwał się, ale zostawił otwarte połączenie, by słuchać jej nucenia.

Z bliska Scopuli nie wyglądał wcale tak źle. Poza sporą dziurą w boku nie było widać żadnych uszkodzeń. Ewidentnie nie zderzył się z asteroidą, po prostu zostawiono go na tyle blisko, że został do niej powoli przyciągnięty. Zbliżając się, Holden zrobił kilka zdjęć kamerą hełmu i przesłał je na Canterbury.

Naomi zatrzymała zbliżanie, zawisając trzy metry nad dziurą w boku Scopuli. Amos zagwizdał na ogólnym kanale skafandrów.

– Tego nie zrobiła torpeda, pierwszy, tylko ładunek penetracyjny. Widzisz, jak metal wygina się wokół krawędzi? To ładunek kumulacyjny przystawiony wprost do kadłuba – oświadczył mężczyzna.

Oprócz bycia świetnym mechanikiem Amos był jedną z osób stosujących wybuchową chirurgię do rozbijania gór lodowych orbitujących wokół Saturna i zmieniania ich w łatwiejsze w obsłudze kawałki. Co było kolejnym powodem zabrania go na Rycerza.

– Czyli – odezwał się Holden – nasi znajomi na Scopuli zatrzymali się, pozwolili komuś wejść sobie na kadłub i przyczepić ładunek penetracyjny, a potem wywalić dziurę i wypuścić powietrze. Czy to ma dla was jakiś sens?

– Nie – odpowiedziała Naomi. – Nie ma. Nadal chcesz wchodzić do środka?

Jeśli zobaczysz tam coś podejrzanego, nie próbuj znowu odgrywać bohatera. Spakuj zabawki i wracaj do domu.

Ale czego mógł się tam spodziewać? Oczywiście, że Scopuli nie był na chodzie. Oczywiście, że stało się coś złego. Dziwne byłoby, gdyby wszystko wydawało się normalne.

– Amos, trzymaj ten karabin w gotowości, tak na wszelki wypadek – polecił Holden. – Naomi, możesz zrobić nam większą dziurę? Tylko uważaj, jeśli coś będzie wyglądać nie tak, wycofaj nas.

Naomi zbliżyła mecha do statku, wypuszczając z dysz małe obłoczki azotu, wyglądające jak oddech w zimną noc. Ożył palnik maszyny, najpierw czerwony, potem biały, w końcu błękitny. W ciszy kończyny mecha rozprostowały się owadzim ruchem i Naomi zaczęła ciąć. Holden i Amos opadli na powierzchnię statku, przyczepiając się magnetycznymi butami. Poczuł pod stopami wibrację, gdy Naomi oderwała kawał kadłuba. Chwilę później palnik zgasł, a operatorka przedmuchała krawędzie świeżego cięcia za pomocą gazu z systemu przeciwpożarowego maszyny, aby je ochłodzić. Holden pokazał Amosowi kciuk w górę i bardzo powoli opuścił się w głąb Scopuli.

Ładunek penetracyjny umieszczono niemal dokładnie na śródokręciu, wybijając dziurę do kambuza. Gdy jego buty przyssały się do ściany pomieszczenia, poczuł jak rozgniata nimi zamrożone w próżni kawałki jedzenia. Nie zobaczył żadnych ciał.

– Chodź, Amos. Na razie nie widać załogi – powiedział do radia skafandra.

Ruszył w bok i chwilę później do wnętrza opadł Amos, z karabinem w prawej dłoni i silnym reflektorem w lewej. Plama białego światła przesunęła się po ścianach zniszczonego kambuza.

– W którą stronę najpierw, pierwszy? – zapytał Amos.

Holden w zamyśleniu postukał palcami w biodro.

– Maszynownia. Chcę wiedzieć, czemu nie działa reaktor.

Użyli drabiny załogi, przesuwając się wzdłuż niej w stronę rufy statku. Wszystkie grodzie między pokładami były otwarte, co nie wróżyło zbyt dobrze. Domyślnie wszystkie powinny być zamknięte, zwłaszcza po aktywowaniu alarmu spadku ciśnienia. Otwarte grodzie oznaczały, że na statku nie ma pokładów z powietrzem. Czyli żadnych ocalałych ludzi. W sumie nic dziwnego, ale i tak Holden miał poczucie porażki. Szybko przelecieli przez mały statek, zatrzymując się przy warsztacie. Drogie części silnika i narzędzia były na miejscu.

– To chyba nie był napad rabunkowy – skomentował Amos.

Holden nie odpowiedział W takim razie co?, ale pytanie i tak zawisło między nimi.

Maszynownia była wysprzątana jak sala operacyjna, ale też zimna i martwa. Holden poczekał, aż Amos ją skontroluje, unosząc się z dziesięć minut przy reaktorze.

– Ktoś przeszedł przez procedurę wyłączania – oświadczył w końcu mechanik. – Reaktor nie został zniszczony w wybuchu, został później wyłączony. Nie widzę żadnych uszkodzeń. Co nie ma sensu. Skoro wszyscy zginęli w ataku, to kto go wyłączył? A jeśli to piraci, to czemu nie zabrali statku? Wciąż może latać.

– Na dodatek zanim wyłączyli zasilanie, przeszli przez statek i otworzyli wszystkie wewnętrzne drzwi i grodzie. Opróżnili go z powietrza. Chyba chcieli się upewnić, że nikt się tu nie ukrywa – stwierdził Holden. – No dobra, chodźmy na mostek i zobaczmy, czy uda się dostać do komputera. Może powie nam, co tu zaszło.

Ruszyli w stronę dziobu, znowu sunąc wzdłuż drabiny, aż dotarli do mostka. To pomieszczenie również było nieuszkodzone i puste. Brak ciał zaczął niepokoić Holdena bardziej, niż gdyby je tu znalazł. Podleciał do głównej konsoli komputerowej i nacisnął kilka klawiszy, żeby sprawdzić, czy wciąż pracuje na zasilaniu awaryjnym. Nie pracował.

– Amos, zacznij wycinać rdzeń. Zabierzemy go ze sobą. Sprawdzę łączność, zobaczę, czy uda mi się odszukać radiolatarnię.

Amos zbliżył się do komputera i zaczął wyciągać narzędzia, przyczepiając je do ściany w zasięgu ręki. Po przygotowaniu zabrał się do pracy, mamrocząc pod nosem przekleństwa. Nie było to tak urocze jak nucenie Naomi, więc Holden wyciszył połączenie z Amosem i przesunął się do konsoli łączności. Była równie martwa jak reszta statku. Jednak znalazł radiolatarnię.

Nikt jej nie włączył. Wezwało ich coś innego. Holden odsunął się i zmarszczył brwi.

Rozejrzał się po sterówce, szukając czegoś, co nie pasowało. Tam, na pokładzie pod konsolą operatora łączności. Mała czarna skrzynka niepołączona z niczym innym.

Jego serce wyraźnie zmieniło rytm.

– Czy to ci nie wygląda na bombę? – zwrócił się do Amosa.

Technik go zignorował, więc Holden ponownie włączył radio.

– Amos, czy to ci nie wygląda na bombę? – Wskazał na skrzynkę na pokładzie.

Amos zostawił komputer, przy którym pracował, i poddryfował, by spojrzeć, po czym ruchem, od którego zamarło serce Holdena, chwycił ją z pokładu i podniósł.

– Nie. To nadajnik. Widzisz? – Wyciągnął rękę, podsuwając obiekt przed hełm Holdena. – Ma baterię przyklejoną taśmą. Co to tu robi?

– To nadajnik, który nas tu ściągnął. Jezu. Radiolatarni statku w ogóle nie włączono. Ktoś zrobił fałszywą radiolatarnię ze zwykłego nadajnika i podpiął go do baterii – cicho stwierdził Holden, wciąż walcząc z paniką.

– Czemu miałby to robić, pierwszy? To chyba nie ma za wiele sensu.

– Miałoby, gdyby ten nadajnik różnił się czymś od standardowego – odpowiedział Holden.

– Na przykład?

– Na przykład gdyby wysyłał drugi sygnał aktywowany, kiedy ktoś go znajdzie – odpowiedział Holden i przełączył się na ogólny kanał skafandrów. – Dobra, chłopcy i dziewczęta, znaleźliśmy coś dziwnego i zmywamy się stąd. Wszyscy z powrotem na Rycerza i bardzo uważajcie w drodz...

W radiu zatrzeszczał aktywowany kanał zewnętrzny i hełm wypełnił głos McDowella.

– Jim? Chyba mamy problem.





Rozdział czwarty





Miller


Miller był w połowie kolacji, gdy obudził się do życia system w jego dziurze. Zerknął na kod nadawcy. Niebieska Żaba. Był to bar obsługujący nigdy niemalejący tłum miliona ludzi, którzy nie byli obywatelami Ceres. Ten przybytek reklamował się jako niemal dokładna kopia sławnego ziemskiego baru w Bombaju, z wyłącznie licencjonowanymi prostytutkami i prochami. Miller wziął na widelec kolejną porcję fasoli z grzybów i hodowanego w zbiornikach ryżu, zastanawiając się, czy odebrać połączenie.

Powinienem był się tego spodziewać, pomyślał.

– Czego? – zapytał.

Na ekranie pojawił się obraz. Hasini, zastępca kierownika, był ciemnoskórym mężczyzną z oczami koloru lodu. Wyraz twarzy sugerujący pogardliwy uśmieszek był wynikiem uszkodzenia nerwów. Miller oddał mu kiedyś przysługę, gdy Hasini był na tyle nierozsądny, by zlitować się nad nielicencjonowaną prostytutką, i od tamtej pory detektyw i barman czasami sobie pomagali. Przysługi: nieoficjalna, szara waluta cywilizacji.

– Znowu jest tu twój partner – oświadczył Hasini przy akompaniamencie dudnienia i wycia muzyki bhangra. – Chyba ma kiepski wieczór. Mam go dalej obsługiwać?

– Tak – potwierdził Miller. – Rób mu dobrze przez... daj mi dwadzieścia minut.

– Nie chce, żeby robić mu dobrze. Bardzo stanowczo szuka powodu, żeby się wkurzyć.

– Nie daj mu tej satysfakcji. Przyjdę tam.

Hasini z nieustannym pogardliwym uśmieszkiem kiwnął głową i rozłączył się. Miller popatrzył na niedokończony posiłek, westchnął i wcisnął pozostałości do kosza na odpadki. Wyciągnął czystą koszulę, ale zawahał się przez chwilę. W Niebieskiej Żabie zawsze było mu za gorąco, a nie lubił noszenia marynarki. Zamiast tego schował mały plastikowy pistolet do kabury przy kostce. Wyjęcie go zajmowało więcej czasu, ale gdyby go potrzebował i tak miałby przerąbane.

Ceres w nocy niczym nie różniła się od Ceres za dnia. Dawno temu, zaraz po otwarciu stacji, światła przygaszano i rozjaśniano zgodnie z tradycyjnym, dwudziestoczterogodzinnym cyklem, naśladując obroty Ziemi. System utrzymał się przez cztery miesiące, zanim upadł w głosowaniu rady.

Na służbie Miller pojechałby przez szerokie tunele i dwa poziomy w dół, do portu, elektrycznym wózkiem. Miał na to ochotę nawet pomimo załatwiania prywatnej sprawy, ale powstrzymał go głęboko zakorzeniony przesąd. Zabranie wózka oznaczało, że udaje się tam jako gliniarz, a metro działało równie dobrze. Miller poszedł do najbliższej stacji, sprawdził status pociągu i usiadł na niskiej kamiennej ławce. Minutę później przyszedł tam mężczyzna mniej więcej w wieku Millera z dziewczynką, mogła mieć najwyżej trzy lata. Dziewczynka mówiła szybko i bez większego sensu, a jej ojciec odpowiadał półsłówkami i kiwaniem głowy w mniej więcej odpowiednich chwilach.

Miller i mężczyzna kiwnęli sobie głowami. Dziewczynka pociągnęła ojca za rękaw, domagając się uwagi. Miller przyjrzał się jej – ciemne oczy, jasne włosy, gładka skóra. Była już zbyt wysoka, by pomylić ją z ziemskim dzieckiem. Kończyny miała dłuższe i chudsze, a skórę bladoróżową, typową dla dzieci Pasiarzy – ten kolor był wynikiem przyjmowania koktajlu leków zapewniającego rozwój silnych mięśni i kości. Miller dostrzegł, że jej ojciec zauważył uwagę skupioną na dziecku. Policjant uśmiechnął się i kiwnął w stronę malucha.

– Ile ma lat? – zapytał.

– Dwa i pół – odpowiedział ojciec.

– Dobry wiek.

Mężczyzna wzruszył ramionami, ale się uśmiechnął.

– Ma pan dzieci?

– Nie – odpowiedział Miller. – Ale mniej więcej tyle czasu temu się rozwiodłem.

Zaśmiali się razem, jakby powiedział coś śmiesznego. W jego wyobraźni Candace złożyła ręce na piersi i odwróciła wzrok. Wiatr pachnący olejem i ozonem oznajmił przybycie metra. Miller puścił ojca z dzieckiem przodem, a sam wsiadł do innego wagonika.

Wagony metra były okrągłe, zaprojektowane do poruszania się pozbawionymi powietrza kanałami. Nie miały okien. Jedyne, co można byłoby z nich zobaczyć, to kamienna ściana mknąca trzy centymetry od wagonu. Zamiast tego duże ekrany nieustannie wyświetlały reklamy, komentarze na temat skandali politycznych wewnętrznych planet lub oferowały szansę na utratę tygodniówki w kasynach tak wspaniałych, że sama obecność w nich czyniła życie ciekawszym. Miller bez zainteresowania i cienia uwagi patrzył pustym wzrokiem na ekran. W duchu rozważał swój problem, spoglądając na niego z różnych stron, jednak nie próbował szukać rozwiązania.

Po prostu musiał się czymś zająć. Spojrzeć na fakty bez oceniania ich: Havelock był Ziemianinem. Siedział w barze portowym i szukał okazji do bójki. Był jego partnerem. Stwierdzenie za stwierdzeniem, fakt za faktem, aspekt za aspektem. Nie próbował ich porządkować lub ułożyć w jakąś historię, to przyjdzie później. Teraz wystarczało mu wyrzucenie z głowy spraw tego dnia i przygotowanie się na czekającą go sytuację. Gdy dojechał do swojego przystanku, czuł się wyśrodkowany. Jakby szedł na całych stopach, jak opisałby to w czasach, gdy jeszcze miał komu opisywać takie rzeczy.

Niebieska Żaba była zatłoczona, ciepło bijące od ciał dokładało się do temperatury fałszywego Bombaju i sztucznego zanieczyszczenia powietrza. Światła migotały i błyskały w szybkim rytmie. Stoły zakrzywiały się i falowały dzięki podświetleniu od dołu, przez co wydawały się ciemniejsze niż zwykła czerń. Muzyka namacalnie wędrowała w powietrzu, atakując każdym uderzeniem rytmu. Stojący przy grupce napakowanych sterydami bramkarzy i skąpo odzianych kelnerek Hasini zauważył Millera i kiwną głową w głąb sali. Miller nie dał mu znać, że zobaczył gest, po prostu obrócił się i zaczął się przepychać przez tłum.

Portowe bary zawsze były niebezpieczne. Miller bardzo uważał, żeby w miarę możliwości na nikogo nie wpadać. Gdy musiał wybierać, wolał popychać Pasiarzy zamiast ludzi z planet wewnętrznych i kobiety zamiast mężczyzn. Jego twarz przybrała wyraz łagodnych przeprosin.

Havelock siedział sam, trzymając w grubej dłoni wysoki kieliszek. Gdy Miller usiadł obok, Havelock obrócił się gwałtownie, gotów się obrazić, miał szeroko otwarte oczy i rozdęte nozdrza. Widać było, że jest zaskoczony. Potem jego twarz przybrała wyraz ponurego wstydu.

– Miller – przywitał go. W tunelu na zewnątrz byłby to krzyk, tutaj dźwięki ledwie dotarły do uszu detektywa. – Co ty tu robisz?

– Nie miałem nic do roboty w swojej dziurze – odkrzyknął Miller. – Pomyślałem, że przyjdę dać komuś w mordę.

– To dobra noc na bójkę – zgodził się Havelock.

I była to prawda. Nawet w barach, które obsługiwały wewnętrzniaków, stosunek gości rzadko przekraczał jednego Ziemianina lub Marsjanina na dziesięciu miejscowych. Rozglądając się, Miller zobaczył, że niscy, krępi imprezowicze stanowili prawie jedną trzecią sali.

– Przyleciał jakiś statek? – zapytał.

– Tak.

– FKZM?

Flota Koalicji Ziemsko-Marsjańskiej często zawijała do Ceres w drodze na Saturna, Jowisza i stacje w Pasie, ale Miller nie zwracał dość uwagi na względne pozycje planet, by wiedzieć, gdzie znajdowały się teraz na orbitach. Havelock pokręcił głową.

– Ochrona korporacyjna po zmianie na Erosie – wyjaśnił. – Chyba Protogen.

Obok Millera pojawiła się barmanka z wytatuowaną skórą i zębami jarzącymi się w czarnym świetle. Miller przyjął podany drink, choć niczego nie zamawiał. Oranżada.

– Wiesz – powiedział, nachylając się na tyle blisko do Havelocka, że do jego uszu mogły dotrzeć nawet słowa wypowiadane normalnym głosem – nie ma znaczenia, ile tyłków skopiesz. Shaddid i tak cię nie polubi.

Havelock spiął się i obrócił do Millera ze złością w oczach ledwie ukrywającą wstyd i ból.

– To prawda – potwierdził Miller.

Havelock gwałtownie zerwał się na nogi i ruszył w stronę drzwi. Próbował ciężko stąpać, ale z powodu odśrodkowego ciążenia Ceres oraz ilości wypitego alkoholu niezbyt mu to wyszło. Wyglądał raczej, jakby podskakiwał. Miller ze szklanką w dłoni sunął przez tłum za Havelockiem, łagodząc jego przejście uśmiechem i wzruszaniem ramionami przed oburzonymi ludźmi, których zostawiał za sobą jego partner.

Komunalne tunele w okolicy portu pokrywała warstwa brudu i smaru, których nigdy nie potrafiły usunąć płuczki i środki odkażające. Havelock wyszedł na zewnątrz z przygarbionymi plecami, zaciśniętymi ustami i furią emanującą z niego niczym żar. Jednak drzwi do Niebieskiej Żaby zamknęły się za jego plecami, dzięki uszczelkom gwałtownie odcinając muzykę. Największe zagrożenie minęło.

– Nie jestem pijany – oświadczył Havelock zbyt głośno.

– Nic takiego nie powiedziałem.

– A ty – warknął Havelock, obracając się i oskarżycielsko wbijając palec w pierś Millera. – Nie jesteś moją niańką.

– To też prawda.

Przeszli razem może ćwierć kilometra. Zapraszały ich jaskrawe światła diod LED. Burdele i strzelnice, kawiarnie i kluby poetyckie, kasyna i areny walk. Powietrze śmierdziało szczynami i starym jedzeniem. Havelock zaczął zwalniać, powoli się przy tym prostując.

– Pracowałem w wydziale zabójstw w Terrytown – powiedział. – Odrobiłem trzy lata jako zastępca na L-5. Masz jakieś pojęcie, jak tam było? Wysyłali stamtąd dzieciaki i jestem jednym z trzech ludzi, którzy to ukrócili. Jestem dobrym gliną.

– Owszem, jesteś.

– Jestem cholernie dobry.

– Jesteś.

Przeszli obok baru serwującego makaron. Trumnowego hotelu. Publicznego terminalu wyświetlającego bezpłatny kanał z wiadomościami. STACJA BADAWCZA NA FEBE NĘKANA PROBLEMAMI Z ŁĄCZNOŚCIĄ. NOWA GRA ANDREASA K ZAROBIŁA 6 MILIARDÓW DOLARÓW W 4 GODZINY. BEZ UMOWY MIĘDZY MARSEM A PASEM W SPRAWIE TYTANU. Ekran świecił w oczy Havelocka, ale mężczyzna patrzył w dal.

– Jestem cholernie dobrym gliną – powtórzył. A po chwili dodał: – Więc co jest, kurwa?

– Nie chodzi o ciebie – wyjaśnił Miller. – Ludzie patrzą na ciebie i nie widzą Dimitrija Havelocka, dobrego gliniarza. Widzą Ziemię.

– Bzdura. Zanim tu przyleciałem, pracowałem osiem lat na stacjach orbitalnych i na Marsie. Na Ziemi pracowałem w sumie może sześć miesięcy.

– Ziemia. Mars. Wcale się od siebie nie różnią – odpowiedział Miller.

– Spróbuj to powiedzieć Marsjaninowi – rzucił Havelock z gorzkim śmiechem. – Skopie ci za to tyłek.

– Nie miałem na myśli... Słuchaj, na pewno jest całe mnóstwo różnic. Ziemia nie znosi Marsa, bo mają lepszą flotę. Mars nienawidzi Ziemi, bo mają większą. Może piłka nożna jest lepsza w pełnym ciążeniu, może jest gorsza. Nie wiem. Chcę po prostu powiedzieć, że to zupełnie nie obchodzi ludzi żyjących tak daleko od Słońca. Z tej odległości możesz zasłonić Ziemię i Marsa jednym palcem. A ty...

– A ja tu nie pasuję – dokończył Havelock.

Otworzyły się drzwi miniętego przed chwilą baru z makaronem i ze środka wyszło czterech Pasiarzy w szaro-zielonych kombinezonach. Jeden z nich miał na rękawie rozerwany krąg SPZ. Miller się spiął, ale Pasiarze nie ruszyli w ich stronę, a Havelock w ogóle ich nie zauważył. Było blisko.

– Wiedziałem – odezwał się Havelock. – Podpisując kontrakt ze Star Helix, wiedziałem, że będę musiał się postarać, żeby się wpasować. Wiesz, myślałem, że będzie tak samo, jak wszędzie. Przychodzisz i przez jakiś czas ciągle dostajesz po dupie. A potem, gdy przekonają się, że się nie dajesz, zaczynają cię traktować jak członka zespołu. Tutaj to tak nie działa.

– Prawda – zgodził się Miller.

Havelock pokręcił głową, splunął i popatrzył na wciąż trzymany w ręku wysoki kieliszek.

– Chyba właśnie ukradłem szkło z Niebieskiej Żaby – oznajmił.

– A do tego jesteśmy w komunalnym korytarzu z otwartym alkoholem – dorzucił Miller. – Przynajmniej ty. Ja mam oranżadę.

Havelock zaśmiał się, ale zabrzmiała w tym desperacja. Gdy znów się odezwał, w jego głosie słychać było już tylko smutek.

– Myślisz, że przychodzę tutaj szukać zaczepki z ludźmi z wewnętrznych planet, żeby Shaddid, Ramachandra i cała reszta lepiej mnie traktowała.

– Przyszło mi to do głowy.

– Mylisz się.

– Dobra – zgodził się Miller. Był pewny, że tak nie jest.

Havelock uniósł kieliszek.

– Odniesiemy je? – zapytał.

– A co powiesz na Wybitny Hiacynt? – skontrował Miller. – Ja stawiam.

Wybitny Hiacynt znajdował się trzy poziomy wyżej, na tyle daleko, że rzadko docierał tam ktoś pieszo z poziomów portowych. I była to knajpa gliniarzy. Głównie Star Helix Security, ale odwiedzali ją również ludzie z mniejszych oddziałów korporacyjnych, takich jak Protogen, Pinkwater czy Al Abbiq. Miller był prawie pewien, że udało mu się zapobiec załamaniu partnera, jednak gdyby się mylił, lepiej, żeby sprawa została w rodzinie.

Wystrój był czysto pasiarski – staromodne składane stoliki okrętowe i krzesła osadzone w ścianach i suficie, jakby w każdej chwili mogło przestać działać ciążenie. Ściany ozdobiono sansewieriami i pnączami epipremnum, które były podstawą pierwszej generacji recyklingu powietrza. Muzyka była na tyle cicha, by dało się przy niej rozmawiać, i na tyle głośna, by zapewnić prywatność rozmów. Pierwszy właściciel knajpy, Javier Liu, był inżynierem strukturalnym z Tycho, dotarł tu podczas rozkręcania asteroidy i polubił Ceres na tyle, żeby na niej zostać. Teraz lokal prowadziły jego wnuki. Javier Trzeci stał za barem, rozmawiając z połową zespołu obyczajówki i wyzysku. Miller ruszył do stolika na tyłach, po drodze kiwając głową mijanym znajomym. Podczas gdy w Niebieskiej Żabie był ostrożny i dyplomatyczny, tutaj próbował emanować męskością. Co było tylko jeszcze jedną maską.

– No dobra – zagaił Havelock, gdy córka Javiera, Kate – czwarte pokolenie w tym samym barze – odeszła od ich stolika, zabierając na tacy szkło z Niebieskiej Żaby – co za supertajną robotę zleciła ci Shaddid? Czy też marny Ziemianin nie powinien tego wiedzieć?

– To ci tak dopiekło? – zapytał Miller. – Nic takiego. Jacyś udziałowcy zgubili córkę i chcą, żebym ją odszukał i wysłał do domu. Gówniana sprawa.

– To wygląda na ich działkę – skomentował informację Havelock, kiwając w stronę grupy z obyczajówki i wyzysku.

– Dzieciak jest pełnoletni – odpowiedział Miller. – Chodzi o porwanie.

– I nie przeszkadza ci to?

Miller cofnął się na oparcie krzesła, wywołując podmuch, który poruszył liśćmi pnącza. Havelock czekał, a Miller nabrał nieprzyjemnego wrażenia, jakby właśnie odwróciły się role.

– To moja praca – odpowiedział w końcu.

– Tak, ale mówimy tu o dorosłej osobie, prawda? Przecież to nie tak, że nie mogłaby wrócić do domu, gdyby tego chciała. A zamiast tego jej rodzice wynajmują policję, żeby zawiozła ją do domu – czy tego chce, czy nie. To już nie jest pilnowanie przestrzegania prawa. To nawet nie jest ochrona stacji. Po prostu bogacze bawią się w gierki o władzę.

Miller przypomniał sobie zdjęcie szczupłej dziewczyny przy ścigaczu. Jej szeroki uśmiech.

– Mówiłem, że to gówniana sprawa – skomentował.

Kate Liu wróciła do stolika z lokalnym piwem i szklaneczką whiskey na tacy. Miller był wdzięczny za przerwanie rozmowy. Piwo było dla niego, jasne i bogate, z bardzo delikatną nutą goryczki. Ekologia oparta na drożdżach i fermentacji generowała dobrych fachowców od warzenia.

Havelock zaczął się bawić szklaneczką, co Miller uznał za objaw rezygnacji z chęci upicia się. Nie ma to jak towarzystwo chłopaków z biura, potrafiących zniechęcić do utraty panowania nad sobą.

– Hej, Miller! Havelock! – zabrzmiał znajomy głos. Yevgeny Cobb z wydziału zabójstw.

Miller gestem zaprosił go do stolika i rozmowa skupiła się na przechwałkach dotyczących rozwiązania sprawy wyjątkowo paskudnego zabójstwa. Trzy miesiące śledztwa nad pochodzeniem toksyn skończyło się wypłaceniem żonie trupa pełnego odszkodowania z ubezpieczenia oraz deportacją dziwki z szarej strefy z powrotem na Erosa.

Zanim noc dobiegła końca, Havelock śmiał się i przerzucał z nimi dowcipami. Jeśli okazjonalnie zdarzyło się krzywe spojrzenie lub delikatny przytyk, nic sobie z tego nie robił.

Miller był w drodze do baru po jeszcze jedną kolejkę, gdy odezwał się jego terminal. A potem powoli w całym barze obudziło się do życia pięćdziesiąt kolejnych. Miller poczuł lód w żołądku, gdy wszyscy pracownicy ochrony w barze sięgnęli po swoje terminale.

Na ekranie zobaczył twarz kapitan Shaddid. Z jej niewyspanych oczu biła wściekłość: stanowiła uosobienie obudzonej w środku nocy kobiety u władzy.

– Panie i panowie – odezwała się. – Rzućcie wszystko, co robicie, i zgłoście się na stanowiska w oczekiwaniu na rozkazy. Mamy sytuację wyjątkową.

– Dziesięć minut temu odebraliśmy nieszyfrowaną, podpisaną wiadomość mniej więcej od strony Saturna. Jeszcze nie potwierdziliśmy jej autentyczności, ale podpis jest zgodny z kluczami w bazie. Kazałam ją zablokować, musimy jednak przyjąć, że jakiś dupek wpuści ją do sieci, a pięć minut później gówno trafi w wentylator. Jeśli jesteście w zasięgu słuchu cywilów, wyłączcie się. Dla reszty – sytuacja wygląda następująco.

Obraz Shaddid przesunął się w bok i kobieta dotknęła czegoś w interfejsie systemu. Ekran na chwilę zrobił się czarny, ale zaraz pojawiła się na nim twarz i ramiona mężczyzny. Miał na sobie pomarańczowy skafander próżniowy bez kombinezonu. Ziemianin, na oko po trzydziestce. Blada skóra, niebieskie oczy i ciemne, krótko ścięte włosy. Jeszcze zanim mężczyzna otworzył usta, Miller zobaczył w jego oczach i sposobie trzymania głowy oznaki szoku i furii.

– Nazywam się – powiedział mężczyzna – James Holden.





Rozdział piąty





Holden


Ledwie dziesięć minut przy dwóch g, a Holdena już zaczynała boleć głowa. Jednak McDowell kazał im jak najszybciej wracać do domu. Canterbury rozgrzewał swój potężny silnik, a Holden nie chciał się spóźnić na start.


* * *

– Jim? Chyba mamy problem.

– Mów.

– Becca coś znalazła i jest to dostatecznie dziwne, żeby zrobiło mi się zimno. Spieprzamy stąd w cholerę.


* * *

– Ile jeszcze, Aleks? – Holden zapytał po raz trzeci w ciągu dziesięciu minut.

– Jeszcze ponad godzina lotu. Chcesz lecieć na koktajlu? – zapytał Aleks.

Lecieć na koktajlu było żargonowym określeniem pilotów na lot z dużym przeciążeniem; takim, który pozbawiłby przytomności ludzi bez wspomagania farmakologicznego. Koktajl był mieszanką leków, które fotel pilota wstrzykiwał w celu zapewnienia utrzymania przytomności, skupienia uwagi i niedopuszczenia do udaru w ważącym pięćset kilo ciele. Holden korzystał z koktajlu wielokrotnie podczas służby we flocie i wiedział, że otrząśnięcie się ze skutków jego działania było nieprzyjemne.

– Nie, jeśli nie będzie to niezbędne – odpowiedział.


* * *

– Jakiego typu dziwne?

– Połącz się z nim, Becca. Chcę, żebyś zobaczył to, co my, Jim.


* * *

Holden językiem pobrał tabletkę środka przeciwbólowego z hełmu skafandra i po raz piąty odtworzył strumień z czujników nawigatorki. Skupiły się one na punkcie w przestrzeni jakieś dwieście tysięcy kilometrów od Canterbury. W miarę skanowania przez Canta odczyt pokazywał wahania, szaro-czarny fałszywy kolor stopniowo odsłaniający cieplejszą granicę. Różnica temperatur była niewielka, niecałe dwa stopnie. Holden był zdumiony, że kobieta zdołała to zauważyć. Powiedział sobie, żeby napisać jej doskonałą opinię, gdy następnym razem będzie miała szansę na awans.


* * *

– Skąd to się tam wzięło? – zapytał Holden.

– Nie mam pojęcia. To po prostu miejsce trochę cieplejsze od tła – odpowiedziała Becca. – Uznałabym, że to chmura gazu, bo nie dostajemy z tego odbicia radaru, ale w tej okolicy nie powinno być żadnych tego typu chmur. Znaczy, skąd miałaby się wziąć?

– Jim, jest jakaś szansa, że Scopuli zniszczył statek, który go uszkodził? Czy to może być chmura gazu ze zniszczonego statku? – zapytał McDowell.

– Nie sądzę, sir. Scopuli nie ma żadnej broni. Dziurę w burcie zrobiono ładunkiem penetracyjnym, nie torpedą, więc chyba w ogóle nie próbowali walczyć. Może tam wypuszczono powietrze ze Scopuli, ale...

– Albo nie. Wracaj do stodoły, Jim. I to już.


* * *

– Naomi, co powoli robi się cieplejsze i przy skanowaniu nie daje odbicia na radarze i lidarze? Każdy pomysł mile widziany – zapewnił Holden.

– Hm... – Naomi zaczęła się zastanawiać. – Odbicia nie da nic, co pochłania energię z aktywnych czujników. Ale może się rozgrzewać przy emisji pobranej energii.

Monitor podczerwieni na konsoli czujników obok fotela Holdena rozjarzył się jak Słońce. Aleks zaklął głośno na ogólnym kanale.

– Widzicie to? – zapytał.

Holden go zignorował i otworzył kanał do McDowella.

– Kapitanie, właśnie zobaczyliśmy potężny sygnał w podczerwieni – oznajmił.

Przez długie sekundy nie było żadnej odpowiedzi. Kiedy McDowell się odezwał, miał bardzo napięty głos. Holden nigdy jeszcze nie słyszał, by stary był przestraszony.

– Jim, w tym ciepłym punkcie właśnie pojawił się statek. Emituje ciepło jak cholera – powiedział McDowell. – Skąd on się tam, u diabła, wziął?

Holden zaczął odpowiadać, ale usłyszał dochodzący ze słuchawek kapitana głos nawigator.

– Nie mam pojęcia, sir. Ale jest mniejszy niż sygnatura cieplna. Radar pokazuje coś rozmiarów fregaty – powiedziała.

– Z czym? – zapytał McDowell. – Niewidzialnością? Magicznym generatorem teleportacji?

– Sir – wtrącił się Holden. – Naomi spekulowała, że to ciepło, które zauważyliśmy, mogło pochodzić od materiałów pochłaniających energię. Powłok niewykrywalności. A to znaczy, że ten statek specjalnie się tam krył. Czyli raczej nie ma przyjaznych zamiarów.

Jakby w odpowiedzi na jego słowa na radarze pojawiło się sześć nowych obiektów – jasnych, żółtych ikon zmieniających kolor na pomarańczowy, zgodnie z kodowaniem przyśpieszenia w systemie.

– Szybkie obiekty! – krzyknęła Becca na Canterbury. – Mamy sześć nowych szybkich ech na kursie kolizyjnym!

– Jezu Chryste na patyku, czy ten statek wystrzelił w nas salwę torped? – zapytał McDowell. – Próbują nas unieruchomić?

– Tak, sir – potwierdziła Becca.

– Czas do kontaktu.

– Niecałe osiem minut, sir – odpowiedziała.

McDowell zaklął pod nosem.

– Mamy piratów, Jim.

– Co mamy zrobić? – zapytał Holden, starając się wypaść spokojnie i profesjonalnie.

– Złaź z radia i daj mojej załodze pracować. W najlepszym razie jesteś godzinę od nas, a torpedy osiem minut. McDowell się rozłącza – powiedział kapitan i kliknął przełącznikiem, zostawiając Holdena słuchającego delikatnego szumu tła.

Kanał ogólny zapełnił się głosami: Aleks domagał się użycia koktajlu i ścigania się z torpedami do Canta, Naomi paplała o strategiach zagłuszania pocisków, a Amos wyklinał niewykrywalny statek i kwestionował pochodzenie jego załogi. Tylko Shed siedział cicho.

– Zamknijcie się wszyscy! – wrzasnął Holden do mikrofonu. Na statku zapadła cisza. – Aleks, wykreśl najszybszy kurs do Canta, który nas nie zabije. I daj znać, jak będziesz go miał. Naomi, ustaw trzykierunkowe połączenie z Beccą, tobą i mną. Pomożemy, jak będziemy mogli. Amos, możesz dalej kląć, ale wyłącz mikrofon.

Czekał. Zegar odliczał czas do zderzenia.

– Połączenie aktywne – oznajmiła Naomi.

Holden usłyszał na ogólnym kanale dwa różne zestawy szumów tła.

– Becca, tu Jim. Na kanale jest też Naomi. Powiedz, co możemy zrobić, żeby pomóc. Naomi mówiła coś o technikach zagłuszania?

– Robię wszystko, co tylko przyszło mi do głowy – odpowiedziała Becca zdumiewająco spokojnym głosem. – Świecą w nas laserem celowniczym. Nadaję śmieci, żeby go zakłócić, ale mają naprawdę bardzo, bardzo dobry sprzęt. Gdyby byli trochę bliżej, laser celowniczy wypaliłby nam dziurę w kadłubie.

– Co z fizycznym rozproszeniem? – zapytała Naomi. – Możesz wyrzucić śnieg?

Gdy Naomi rozmawiała z Beccą, Jim otworzył prywatny kanał do Ade.

– Hej, tu Jim. Mam tu Aleksa pracującego nad kursem z dużym ciągiem, żebyśmy dotarli tam, zanim...

– Zanim pociski zmienią nas w latającą cegłę? Świetny pomysł. Przejęcie przez piratów to nie jest coś, co mogłoby cię ominąć – odpowiedziała Ade. Spod ironicznego tonu przebijał strach.

– Ade, proszę, chcę tylko coś powiedzieć...

– Co o tym myślisz, Jim? – spytała Naomi na drugim kanale.

Holden zaklął. Żeby się wywinąć, zapytał:

– Uch, o którym pomyśle?

– Użycia Rycerza do odciągnięcia tych pocisków – wyjaśniła Naomi.

– Możemy to zrobić?

– Może. Słuchałeś w ogóle?

– Uch... coś się tu stało i na minutę odciągnęło moją uwagę. Możesz powtórzyć? – poprosił.

– Możemy spróbować dopasowania częstotliwości światła rozproszonego przez Canta i nadać ją z naszego sprzętu łączności. Może torpedy uznają, że to my jesteśmy ich celem – Naomi wyjaśniła, jakby tłumaczyła dziecku.

– A potem nas rozwalą?

– Myślę, że możemy uciekać, ciągnąc torpedy w naszą stronę. Kiedy już znajdziemy się dostatecznie daleko od Canta, wyłączymy nadajnik i spróbujemy się schować za asteroidą – odpowiedziała Naomi.

– Nie uda się – westchnął Holden. – Kierują się na światło z lasera celowniczego jako ogólnego wskazania kierunku, ale przy namierzaniu robią też teleskopowe zdjęcia celu. Wystarczy im jedno spojrzenie na nas i zorientują się, że to nie my.

– Nie warto choć spróbować?

– Nawet gdyby nam się udało, torpedy mające uszkodzić Canta zmienią nas w tłustą plamę w próżni.

– No dobra – ustąpiła Naomi. – Co jeszcze mamy?

– Nic. Bardzo mądrzy chłopcy i mądre dziewczęta w laboratoriach marynarki pomyśleli o wszystkim, co może nam przyjść do głowy w ciągu następnych ośmiu minut – odpowiedział Holden. Wypowiedzenie tego na głos oznaczało przyznanie tego przed samym sobą.

– To co robimy, Jim? – zapytała Naomi.

– Siedem minut – oznajmiła Becca upiornie spokojnym głosem.

– Lećmy tam. Może uda nam się zabrać trochę ludzi ze statku po trafieniu. Pomożemy w opanowaniu zniszczeń – stwierdził Holden. – Aleks, masz już wektor?

– Potwierdzam, pierwszy. Ostre przyśpieszenie z obrotem wykreślone. Kurs zbliżenia kątowego, żeby palnik nie wytopił dziury w Cancie. Ruszamy? – zapytał Aleks.

– Tak. Naomi, niech twoi ludzie przygotują się na duże przeciążenie – powiedział Holden, po czym otworzył kanał do kapitana McDowella. – Kapitanie, lecimy na ostro. Niech pan spróbuje przeżyć, a przylecimy Rycerzem w gotowości do zabrania załogi lub pomocy w naprawach.

– Potwierdzam – odpowiedział McDowell i rozłączył się.

Holden ponownie otworzył kanał do Ade.

– Ade, idziemy na dużym ciągu, więc nie będę gadał, ale zostaw ten kanał otwarty dla mnie, dobrze? Mów mi, co się dzieje. Cholera, możesz nucić. Nucenie jest miłe. Po prostu bardzo chcę słyszeć, że wszystko z tobą w porządku.

– Dobra, Jim – zgodziła się dziewczyna. Nie nuciła, ale zostawiła kanał aktywny. Słyszał jej oddech.

Na ogólnym kanale Aleks zaczął odliczanie. Holden sprawdził pasy bezpieczeństwa na pryczy przeciążeniowej i wcisnął przycisk podawania koktajlu. Przez specjalne porty w skafandrze w plecy wbiło mu się kilkanaście igieł. Jego serce zadygotało, a mózg został ściśnięty chemicznymi okowami jak z żelaza. Kręgosłup zrobił się lodowato zimny, a twarz zaczerwieniła się jak po napromieniowaniu. Walnął pięścią w podłokietnik pryczy. Nie znosił tego, ale następny etap był gorszy. Na ogólnym kanale zabrzmiał prawie ekstatyczny okrzyk Aleksa po strzale prochów. Poniżej pozostali przyjmowali leki, które powstrzymają ich przed śmiercią, ale też uśpią na czas najgorszych przeciążeń.

– Jeden – powiedział Aleks i nagle Holden ważył pięćset kilo.

Nerwy w głębi oczodołów wrzasnęły od potężnego ciężaru gałek ocznych. Jądra rozgniatały się o uda. Skupił się na niepołknięciu języka. Statek wokół niego trzeszczał i jęczał. Gdzieś z dołu rozległ się niepokojący łomot, ale na jego panelu nic nie zaświeciło się na czerwono. Napęd plazmowy Rycerza mógł dostarczyć dużego ciągu kosztem olbrzymiego spalania paliwa. Jednak jeśli zdołają uratować Canta, nie będzie to miało znaczenia.

Przez dudnienie krwi w uszach Holden wciąż słyszał spokojny oddech Ade i klikanie jej klawiatury. Chciałby po prostu usnąć przy tych dźwiękach, ale koktajl śpiewał i płonął w jego krwi. Był przytomniejszy niż kiedykolwiek.

– Tak jest, sir – głos Ade w głośniczkach.

Holden potrzebował chwili na zrozumienie, że odpowiada McDowellowi. Podkręcił głośność, by usłyszeć słowa kapitana.

– ...włączyć główny, pełna moc.

– Sir, mamy pełny ładunek. Jeśli spróbujemy takiego ciągu, zerwiemy wsporniki mocujące – odpowiedziała Ade. McDowell musiał jej rozkazać odpalić Epsteina.

– Pani Tukunbo – odpowiedział McDowell – zostały nam... cztery minuty. Jeśli je pani uszkodzi, nie wystawię rachunku.

– Tak jest, sir. Włączam główny napęd. Ustawiam maksymalny ciąg – oświadczyła Ade i w tle Holden usłyszał syrenę ostrzegającą przed przeciążeniem. Głośniejsze kliknięcia świadczyły o zapinaniu przez Ade pasów bezpieczeństwa.

– Główny silnik za trzy... dwa... jeden... start – powiedziała Ade.

Canterbury zajęczał tak głośno, że Holden musiał przyciszyć głośniczki. Przez kilka sekund statek jęczał i wył jak upiór, a potem zabrzmiał głośny trzask. Wywołał obraz z zewnętrznej kamery, walcząc z utratą wzroku na brzegach pola widzenia z powodu przeciążenia. Canterbury wciąż był w jednym kawałku.

– Co to, do cholery, było, Ade? – zapytał niewyraźnie McDowell.

– Silnik zerwał wspornik. Główny napęd wyłączony, sir – odpowiedziała Ade, nie mówiąc: Dokładnie tak jak ostrzegałam.

– Coś nam to dało? – zapytał McDowell.

– Niewiele. Torpedy lecą teraz ponad czterdzieści kilometrów na sekundę i przyśpieszają. Zostały nam tylko silniki manewrowe – odpowiedziała Ade.

– Cholera – warknął McDowell.

– Trafią nas, sir – stwierdziła Ade.

– Jim. – Głos McDowell zabrzmiał niespodziewanie głośno w bezpośrednim połączeniu. – Dostaniemy i nic nie da się z tym zrobić. Kliknij dwa razy na potwierdzenie.

Jim dwukrotnie kliknął przełącznikiem radia.

– Dobra, więc musimy teraz pomyśleć nad przeżyciem po trafieniu. Jeśli chcą nas unieruchomić przed abordażem, zdejmą nam silnik i anteny. Becca nadaje SOS, od kiedy tylko wystrzelono te torpedy, ale chciałbym, żebyś ty krzyczał dalej, jeśli my przestaniemy. Jeśli będą wiedzieć, że tu jesteś, jest mniejsze ryzyko, że wyrzucą wszystkich przez śluzę. Wiesz, świadkowie – powiedział McDowell.

Jim znowu dwukrotnie przełączył radio.

– Zawróć, Jim. Schowaj się za tą asteroidą. Wołaj o pomoc. To rozkaz.

Jim kliknął dwa razy, po czym zasygnalizował Aleksowi polecenie wyłączenia napędu. W jednej chwili znikł siedzący mu na piersi olbrzym, zastąpiła go nieważkość. Gdyby jego żyły nie były pełne leków przeciw mdłościom, nagłe przejście z pewnością spowodowałoby wymioty.

– Co jest? – zapytał Aleks.

– Nowe zadanie – odpowiedział Holden przez zęby stukające od koktajlu. – Wzywamy pomoc i pomożemy w negocjacjach w sprawie uwolnienia więźniów po przejęciu Canta przez bandytów. Ponieważ to najbliższe w okolicy miejsce, gdzie możemy się schować, ustaw nas za tą asteroidą.

– Przyjąłem, szefie. – Po chwili Aleks dodał znacznie ciszej. – Zabiłbym teraz za parę wyrzutni albo miłe osiowe działo szynowe.

– O tak.

– Obudzić dzieciaki na dole?

– Niech śpią.

– Potwierdzam – rzucił Aleks i rozłączył się.

Zanim znowu przygniotło go przyśpieszenie, Holden włączył sygnał SOS Rycerza. Kanał do Ade wciąż był otwarty i po tym, jak McDowell się rozłączył, znowu słyszał jej oddech. Pokręcił głośność do maksimum i leżał unieruchomiony pasami, czekając na zmiażdżenie. Aleks go nie zawiódł.

– Jedna minuta – oznajmiła Ade na tyle głośno, że przesterowanie zniekształciło brzmienie.

Holden nie zmniejszył wzmocnienia. Był pełen podziwu dla spokoju, z jakim odlicza do uderzenia.

– Trzydzieści sekund.

Holden desperacko pragnął mówić, powiedzieć coś pocieszającego, złożyć niedorzeczne i nieprawdziwe zapewnienia o miłości, ale siedzący mu na piersi olbrzym roześmiał się tylko głębokim grzmotem palnika fuzyjnego.

– Dziesięć sekund.

– Przygotuj się na wyłączenie reaktora i udawanie martwych po uderzeniu torped. Jeśli nie będziemy zagrożeniem, nie strzelą ponownie – odezwał się McDowell.

– Pięć – zabrzmiał głos Ade.

– Cztery.

– Trzy.

– Dwa.

– Jeden.

Canterbury zadygotał i monitor zrobił się biały. Ade ostro wciągnęła powietrze, ale dźwięk ucięło wraz z przerwaniem połączenia. Wrzask statyki niemal rozerwał bębenki Holdena. Ruchem szczęki ściągnął głośność w dół i połączył się z Aleksem.

Ciąg zmalał nagle do znośnych dwóch g i wszystkie czujniki statku błysnęły informacją o przeciążeniu. Przez mały bulaj[2] śluzy wdarło się jaskrawe światło.

– Raport, Aleks, raport! Co się stało? – wrzasnął Holden.

– Mój Boże. Użyli atomówki. Spalili Canta – odpowiedział Aleks oszołomionym i stłumionym głosem.

– Jaki jest ich stan? Daj mi raport o Canterbury! Nie mam tu żadnych czujników. Wszystko zrobiło się białe!

Przez dłuższą chwilę panowała cisza.

– Ja też nie mam tu żadnych czujników, szefie – wyjaśnił w końcu Aleks. – Ale mogę podać stan Canta. Widzę go.

– Widzisz? Stąd?

– Tak. Jest chmurą pary wielkości Mons Olympus. Nie ma go, szefie. Zniszczony.

To nie może być prawda, zaprotestował umysł Holdena. To się nie dzieje. Piraci nie unicestwiają lodowcowców. Nikt na tym nie zyskuje. Nikt nie zarabia. A jeśli chce się po prostu zabić pięćdziesiąt osób, to dużo łatwiej jest wejść do baru z pistoletem maszynowym.

Chciał to wykrzyczeć, wrzeszczeć na Aleksa, że się pomylił. Ale musiał się opanować. Teraz ja jestem kapitanem.

– Dobra. Nowe zadanie, Aleks. Teraz jesteśmy świadkami morderstwa. Zabierz nas do tej asteroidy. Zacznę składać radiogram. I obudź wszystkich, muszą wiedzieć – stwierdził. – Restartuję pakiet czujników.

Planowo wyłączył wszystkie czujniki wraz z oprogramowaniem, odczekał dwie minuty i powoli obudził je z powrotem. Trzęsły mu się ręce. Ogarnęły go mdłości. Jego ciało sprawiało wrażenie, jakby obsługiwał je zdalnie i nie wiedział, ile wynikało z wstrzykniętego koktajlu, a ile z szoku.

Czujniki odżyły. Jak każdą jednostkę latającą w przestrzeni, Rycerza przygotowano do radzenia sobie z promieniowaniem, inaczej nie mógłby się zbliżać do potężnego pasa radiacji wokół Jowisza. Jednak Holden wątpił, by projektanci promu przy tworzeniu specyfikacji uwzględnili bliski wybuch sześciu głowic jądrowych. Mieli szczęście. Próżnia mogła ich ochronić przed impulsem elektromagnetycznym, ale promieniowanie wybuchu i tak mogło spalić wszystkie czujniki jednostki.

Gdy odzyskał sensory, przeskanował przestrzeń w miejscu, gdzie znajdował się Canterbury. Nie znalazł tam nic większego od piłki do tenisa. Przełączył się na statek, który wystrzelił pociski, leciał teraz w stronę Słońca z leniwym jednym g przyśpieszenia. W piersi Holdena zapłonął ogień.

Nie bał się. W skroniach zadudniła mu furia grożąca tętniakiem, zacisnął pięści tak mocno, że aż rozbolały go ścięgna. Włączył nadajniki łączności i wycelował wiązkę kierunkową w uciekający statek.

– Wiadomość do tego, kto rozkazał ostrzelać Canterbury, cywilny lodowcowiec, który właśnie zniszczyliście. Nie możecie sobie tak po prostu odlecieć, skurwysyny. Nie obchodzi mnie, czemu to zrobiliście, ale właśnie zabiliście pięćdziesięciu moich przyjaciół. Musicie wiedzieć, kim byli. Wysyłam wam nazwiska i zdjęcia wszystkich, którzy tam właśnie zginęli. Dobrze przyjrzycie się temu, co zrobiliście. I pomyślcie o tym w czasie, gdy będę rozpracowywał waszą tożsamość.

Zamknął kanał głosowy, wywołał akta załogi Canterbury i zaczął je nadawać na oddalający się statek.

– Co robisz? – zapytała go Naomi zza pleców, nie przez głośniczki skafandra.

Stała tam bez hełmu. Pot przykleił jej gęste czarne włosy do głowy i szyi. Nie potrafił odczytać wyrazu jej twarzy. Holden też zdjął hełm.

– Pokazuję im, że Canterbury był prawdziwym miejscem, w którym żyli prawdziwi ludzie. Ludzie z nazwiskami i rodzinami – warknął głosem rozdygotanym od koktajlu. – Jeśli rozkazy na tamtym statku wydaje ktoś choć trochę podobny do człowieka, to mam nadzieję, że będzie go to prześladować aż do dnia, gdy wsadzą go do recyklera za morderstwo.

– Nie sądzę, żeby to docenili – stwierdziła Naomi, wskazując na panel za jego plecami.

Wrogi statek oświetlał ich swoim laserem celowniczym. Holden wstrzymał oddech, ale nie wystrzelono żadnych torped – po kilku sekundach niewykrywalny statek wyłączył laser i błysnął dyszą napędu, zwiększając przyśpieszenie. Usłyszał, jak Naomi z ulgą wypuszcza powietrze.

– Czyli Canterbury został zniszczony? – zapytała.

Holden kiwnął głową.

– Cholera jasna – skomentował Amos.

Stał razem z Shedem przy drabinie załogi. Twarz Amosa pokrywały plamy czerwieni i bieli, a do tego nieustannie zaciskał i rozluźniał dłonie. Shed z kolei opadł na kolana, z impetem uderzając w podłogę pod przyśpieszeniem dwóch g. Nie płakał. Tylko popatrzył na Holdena i powiedział:

– Cameron pewnie już nie dostanie tej nowej ręki. – Po czym zakrył twarz dłońmi i zaczął się trząść.

– Aleks, zwolnij. Nie ma sensu pędzić – powiedział Holden do interkomu.

Statek powoli zwolnił do jednego g.

– Co teraz, kapitanie? – zapytała Naomi, patrząc na niego hardo. Teraz ty tu dowodzisz. Zachowuj się stosownie.

– Najchętniej rozwaliłbym ich na atomy, ale ponieważ nie mamy broni... lećmy za nimi. Będziemy ich śledzić, aż się dowiemy, dokąd lecą. Ujawnimy ich światu – odpowiedział Holden.

– Tak! – zgodził się głośno Amos.

– Amos – rzuciła przez ramię Naomi – zabierz Sheda na dół i wsadź go do pryczy. Jeśli będzie trzeba, daj mu coś na sen.

– Załatwione, szefowo. – Amos objął talię Sheda umięśnionym ramieniem i zabrał go na dolny pokład.

Kiedy zniknął, Naomi zwróciła się z powrotem do Holdena.

– Nie, sir. Nie będziemy ścigać tego statku. Wezwiemy pomoc, a potem zrobimy dokładnie to, co powiedzą nam ratownicy.

– Ja... – zaczął Holden.

– Tak, pan dowodzi. To znaczy, że jestem pierwszym oficerem, a jego zadaniem jest zwrócić uwagę kapitanowi, gdy zachowuje się jak idiota. Jest pan idiotą, sir. Już próbował pan podpuścić ich do zabicia nas tą transmisją. Teraz chce ich pan jeszcze gonić? I co pan zrobi, jeśli pozwolą się złapać? Wyśle kolejny emocjonalny przekaz? – wyrzuciła z siebie Naomi, podchodząc do niego. – Dopilnuje pan, by pozostali członkowie tej załogi przeżyli. I to wszystko. Gdy będziemy bezpieczni, będzie pan mógł wyruszyć na krucjatę. Sir.

Holden rozpiął pasy bezpieczeństwa i wstał z pryczy. Efekty koktajlu zaczynały ustępować, zostawiając jego ciało wyczerpane i z mdłościami. Naomi zacisnęła szczękę i nie cofnęła się.

– Cieszę się, że ze mną jesteś, Naomi – powiedział. – Idź, dopilnuj załogę. McDowell wydał mi ostatni rozkaz.

Naomi popatrzyła na niego krytycznie. W jej oczach widział nieufność. Nie próbował się bronić, po prostu czekał, aż sobie pójdzie. Ostro kiwnęła głową i zeszła po drabinie na dolny pokład.

Gdy został sam, zaczął działać zgodnie z regulaminem postępowania w sytuacjach kryzysowych, złożył pakiet transmisji obejmujący wszystkie dane z czujników Canterbury i Rycerza. Z kokpitu zszedł Aleks, siadł ciężko w sąsiednim fotelu.

– Wie pan, kapitanie, tak sobie myślałem – odezwał się. W jego głosie słychać było takie samo drżenie po koktajlu, jakie ogarnęło Holdena.

– O czym? – zapytał Holden, gdy już stłumił irytację z powodu wytrącenia go z przygotowań.

– Ten niewykrywalny statek.

Oderwał się od swojej pracy.

– Tak?

– Właściwie to nie znam żadnych piratów, którzy mieliby dostęp do czegoś takiego.

– Mów dalej.

– Właściwie to tylko raz widziałem podobną technologię, i to było w czasach, gdy jeszcze służyłem we flocie – wyznał Aleks. – Pracowaliśmy nad statkami o powłokach pochłaniających energię, z wewnętrznymi zbiornikami ciepła. To miała być bardziej broń strategiczna niż taktyczna. Aktywnego napędu nie da się ukryć, ale jeśli uda się dotrzeć na pozycję i wyłączyć silnik, zbierając całe resztkowe ciepło wewnątrz, można się całkiem dobrze schować. Dodać do tego powłokę pochłaniającą energię i niczego nie wykryje radar, lidar ani czujniki pasywne. Na dodatek dość trudno jest zdobyć głowice jądrowe, jeśli nie jest się w wojsku.

– Chcesz powiedzieć, że to dzieło floty marsjańskiej?

Aleks odetchnął głęboko z drżeniem.

– Skoro my to mieliśmy, to wie pan, że Ziemia też nad tym pracowała.

Popatrzyli na siebie przez wąską przerwę między fotelami, odczuwając skutki tego, co zaszło, przygniatające mocniej niż lot z dziesięć g. Holden wyciągnął z udowej kieszeni skafandra nadajnik z baterią wyciągnięty ze Scopuli. Zaczął go rozmontowywać, szukając jakichś numerów seryjnych lub oznakowań. Aleks się przyglądał, wreszcie było cicho. Nadajnik był standardowy, mógł pochodzić z wyposażenia radiowego dowolnego statku w Układzie Słonecznym. Bateria wyglądała jak szary blok bez żadnych znaków szczególnych. Aleks wyciągnął rękę i Holden podał mu przedmiot. Pilot podważył szarą plastikową pokrywę, wyciągnął metalową baterię i obrócił ją w dłoniach. Po chwili bez słowa wysunął rękę w stronę Holdena, pokazując spód. Na metalowym dole baterii wybito numer seryjny zaczynający się od liter FMRK.

Flota Marsjańskiej Republiki Kongresowej.


* * *

Nadajnik został już ustawiony do emisji z pełną mocą. Pakiet danych był gotowy do wysłania. Holden wyprostował się przed kamerą i nachylił lekko do przodu.

– Nazywam się James Holden – powiedział – a mój statek, Canterbury, został właśnie zniszczony przez niewykrywalny okręt bojowy. We wraku innej jednostki znaleźliśmy części oznaczone numerami seryjnymi floty marsjańskiej. Przekazuję strumień danych.



* * *




2 Lufcik, świetlik.





Rozdział szósty





Miller


Wózek pędził przez tunel, zagłuszając syreną wycie silników. Zostawiali za sobą zaciekawionych cywilów i woń przegrzanych łożysk. Miller nachylał się do przodu, jakby miał w ten sposób sprawić, że pojazd będzie jechał szybciej. Znajdowali się wciąż trzy poziomy i może cztery kilometry od komisariatu.

– No dobra – odezwał się Havelock. – Przepraszam, ale chyba coś mi tu umyka.

– Co? – zapytał Miller. Tak naprawdę chciał powiedzieć Co tak jazgoczesz?

Niestety, Havelock zrozumiał to jako Czego nie rozumiesz?

– Ktoś odparował lodowcowiec miliony kilometrów stąd. Czemu zmobilizowali nas do pełnej gotowości? W zbiornikach mamy wodę na całe miesiące, zanim konieczne będzie jej racjonowanie. Jest tam jeszcze całe mnóstwo innych lodowcowców. Skąd ten kryzys?

Miller obrócił się i popatrzył wprost na swojego partnera. Niski i krępy. Grube kości będące wynikiem dorastania w dużym ciążeniu. Taki sam jak dupek w transmisji. Nie rozumieli. Gdyby Havelock był na miejscu Jamesa Holdena, mógłby zrobić tą samą głupią, nieodpowiedzialną, idiotyczną bzdurę. Na chwilę przestali być policjantami. Nie byli już partnerami. Byli Pasiarzem i Ziemianinem. Miller odwrócił wzrok, zanim Havelock zdołał zobaczyć zmianę w jego spojrzeniu.

– Ten palant Holden. Ten z transmisji – stwierdził Miller. – Właśnie ogłosił w naszym imieniu wojnę z Marsem.

Wózek skręcił i zakołysał się wskutek działań komputera, korygujących trasę z powodu jakiegoś problemu na drodze pół kilometra przed nimi. Havelock zachwiał się i przytrzymał się słupka. Wjechali na rampę na następny poziom, między rozstępujących się przed nimi cywilów.

– Dorastałeś w miejscu, gdzie woda może być brudna, ale spada dla ciebie z nieba – wyjaśnił Miller. – Powietrze jest brudne, ale nie ucieknie, jeśli zawiodą uszczelki w drzwiach. Tutaj jest inaczej.

– Ale przecież nie jesteśmy na transportowcu. Nie potrzebujemy lodu. Nic nam nie grozi – zaprotestował Havelock.

Miller westchnął, pocierając oczy palcami, aż pod powiekami rozkwitły kolorowe plamy.

– Kiedy pracowałem w wydziale zabójstw – zaczął – miałem sprawę takiego gościa. Specjalista zarządzania nieruchomościami, pracujący na kontrakcie z Luny. Ktoś spalił mu kwasem połowę skóry i wyrzucił go przez śluzę. Okazało się, że facet był odpowiedzialny za konserwację w sześćdziesięciu dziurach na trzydziestym poziomie. Kiepska okolica. Nie przykładał się do pracy. Nie wymieniał filtrów przez trzy miesiące. W trzech jednostkach pojawiła się pleśń. I wiesz, co potem odkryliśmy?

– Co? – zapytał Havelock.

– Zupełnie nic, bo przestaliśmy szukać. Niektórzy ludzie po prostu muszą zginąć, a on był jednym z nich. Za to następny gość, który dostał tę pracę, czyścił kanały i wymieniał filtry zgodnie z planem. Tak to właśnie wygląda w Pasie. Każdy, kto trafiał tutaj i nie przedkładał systemów środowiskowych nad wszystko inne, umierał młodo. Przy życiu zostali tylko ci, którzy o to dbali.

– Efekt selekcji? – zapytał Havelock. – Naprawdę na serio argumentujesz za efektem selekcji? Nigdy nie sądziłem, że usłyszę coś takiego od ciebie.

– Czyli co?

– Gównianą rasistowską propagandę – wyjaśnił Havelock. – Według niej różnice w środowisku zmieniły Pasiarzy tak bardzo, że zamiast być bandą chudych palantów z zaburzeniami obsesyjno-kompulsywnymi, tak naprawdę wcale już nie są ludźmi.

– Nic takiego nie twierdzę – zaprotestował Miller, podejrzewając, że dokładnie to powiedział. – Po prostu Pasiarze nie patrzą na ogólną perspektywę, gdy pozbawiasz ich podstawowych zasobów. Woda to dla nas przyszłe powietrze, masa reakcyjna i woda pitna. W tych sprawach nie mamy poczucia humoru.

Wózek zaczął wjeżdżać po rampie z metalowej kraty. Dolny poziom zaczął znikać pod nimi. Havelock milczał.

– Ten cały Holden nie powiedział, że to Mars, tylko że znaleźli marsjańską baterię. Myślisz, że ludzie przez to... wypowiedzą wojnę? – zapytał Havelock. – Tylko na podstawie zrobionych przez kogoś zdjęć baterii?

– Naszym problemem nie są ludzie, którzy poczekają na wszystkie fakty.

Przynajmniej nie dzisiaj, pomyślał. Dowiemy się, na czym stoimy, gdy usłyszymy całą historię.

Komisariat stacji był zapełniony gdzieś w połowie lub trzech czwartych. Ludzie z ochrony stali w grupkach, kiwając głowami, mrużąc oczy i zaciskając szczęki. Jeden z gliniarzy z obyczajówki roześmiał się głośno, wymuszonym śmiechem zdradzającym strach. Miller zobaczył zmianę w Havelocku, gdy przechodzili przez wspólny obszar do swoich biurek. Do tej pory Ziemianin mógł przypisywać reakcję Millera nadwrażliwości jednego człowieka, jednak teraz zobaczył całą salę. Cały komisariat. Gdy dotarli do swoich miejsc, Havelock miał szeroko otwarte oczy.

Do sali weszła kapitan Shaddid. Nie miała już rozespanych oczu. Włosy zebrała z tyłu głowy, mundur miała wyprasowany i nienaganny, mówiła głosem spokojnym jak chirurg w polowym szpitalu. Weszła na pierwsze biurko, które jej się nawinęło, robiąc z niego mównicę.

– Panie i panowie – odezwała się. – Widzieliście transmisję. Jakieś pytania?

– Kto dopuścił tego pieprzonego Ziemianina do radia? – krzyknął ktoś z sali.

Miller zobaczył, że Havelock śmieje się ze wszystkimi, ale wesołość nie dotarła do jego oczu. Shaddid zmarszczyła się i tłum ucichł.

– Sytuacja wygląda następująco – oznajmiła. – Nie da się kontrolować tej informacji. Została nadana wszędzie. W wewnętrznej sieci mamy już pięć stron, które ją skopiowały, i musimy przyjąć, że ludność zaczęła się o tym dowiadywać dziesięć minut temu. Naszym zadaniem jest ograniczenie do minimum zamieszek i dopilnowanie integralności stacji wokół portu. Pomogą nam w tym również komisariaty numer pięćdziesiąt i dwieście trzynaście. Kapitanat portu zwolnił wszystkie statki zarejestrowane na planetach wewnętrznych. Co nie znaczy, że wszystkie wyleciały. Muszą zebrać swoje załogi. Jednak z pewnością oznacza to, że odlecą.

– Biura rządowe? – Miller zapytał na tyle głośno, by go usłyszała.

– Bogu dzięki, to nie nasz problem – odpowiedziała Shaddid. – Mają odpowiednią infrastrukturę. Grodzie zostały już opuszczone i zablokowane. Odpięli się też od głównych systemów podtrzymywania życia, więc nawet nie oddychamy teraz tym samym powietrzem.

– Co za ulga – rzucił Jewgienij z grupy detektywów z wydziału zabójstw.

– A teraz złe wieści – kontynuowała kapitan. Miller usłyszał stu pięćdziesięciu gliniarzy wstrzymujących oddech. – Mamy na stacji osiemdziesięciu znanych agentów SPZ. Wszyscy są zatrudnieni i przebywają tu legalnie, a dobrze wiecie, że właśnie na coś takiego czekali. Gubernator zabronił nam jakichkolwiek aresztowań prewencyjnych. Nikt nie zostanie aresztowany do czasu, aż popełni przynajmniej wykroczenie.

Rozległ się chór gniewnych głosów.

– Za kogo on się uważa? – krzyknął ktoś na tyłach sali.

Shaddid bardzo ostro zareagowała na komentarz.

– To właśnie gubernator zatrudnił nas do zachowania porządku na tej stacji – warknęła. – Będziemy postępować zgodnie z jego zaleceniami.

Kątem oka Miller zobaczył, że Havelock kiwa głową. Zaczął się zastanawiać, jakie jest stanowisko gubernatora w sprawie niepodległości Pasiarzy. Może SPZ nie byli jedynymi, którzy czekali na coś takiego jak dzisiaj. Shaddid mówiła dalej, opisując dozwolony zakres reagowania. Miller słuchał jednym uchem, tak pogrążony w spekulacjach dotyczących polityki w obecnej sytuacji, że prawie nie usłyszał, gdy Shaddid wywołała go po nazwisku.

– Miller weźmie drugi zespół na poziom portu i będzie ochraniał sektory od trzynastego do dwudziestego czwartego. Kasagawa, zespół trzeci, od dwudziestego piątego do trzydziestego szóstego, i tak dalej. Dwudziestu ludzi na grupę, oprócz Millera.

– Dam radę z dziewiętnastoma – odezwał się Miller, po czym cicho zwrócił się do Havelocka: – Będziesz musiał to przesiedzieć, partnerze. Ziemianin z bronią w policji na korytarzu nie poprawi naszej sytuacji.

– Jasne – westchnął Havelock. – Spodziewałem się tego.

– Dobra – zakończyła Shaddid. – Wszyscy wiecie, co macie robić. Ruszać się.

Miller zebrał swoją grupę do zwalczania zamieszek. Znał wszystkie twarze, ze wszystkimi kobietami i mężczyznami przez lata pracował w ochronie. Z automatyczną precyzją zaczął planować ich organizację. Brown i Gelbfish mieli doświadczenie w oddziałach antyterrorystycznych, więc poprowadzą skrzydła, jeśli trzeba będzie kontrolować tłum. Aberforth dostała trzy nagany za brutalność, od kiedy jej dzieciak został posadzony za sprzedaż narkotyków na Ganimedzie, więc wyląduje w drugim szeregu. Swoje problemy emocjonalne mogła wyładowywać przy innej okazji. Słyszał, jak w całym komisariacie dowódcy pozostałych drużyn podejmują podobne decyzje.

– Dobra – odezwał się Miller. – Bierzmy sprzęt.

Ruszyli całą grupą, kierując się do magazynu. Miller przystanął. Havelock został przy biurku, opierając się o nie z rękami złożonymi na piersi i spojrzeniem utkwionym w dal. Miller nie mógł się zdecydować, czy partner bardziej go złościł, czy może jednak wzbudzał współczucie. Trudno było być w zespole, którego częścią się nie jest. Z drugiej strony, czego u diabła się spodziewał, biorąc kontrakt w Pasie? Havelock podniósł wzrok, patrząc Millerowi w oczy. Kiwnęli sobie głowami. I to Miller odwrócił się jako pierwszy.

Magazyn sprzętu mieścił się w pomieszczeniach o ograniczonym dostępie i zaprojektował go ktoś, kogo priorytetem było oszczędzanie miejsca, a nie efektywne wydawanie wyposażenia. Światła – zagłębione w ścianach białe diody LED – nadawały szarym ścianom sterylny wygląd. Naga skała odbijała echem każdy głos i każdy krok. Większość powierzchni ścian zajmowały szafy z amunicją i bronią, workami na dowody i panelami testowymi, zapasowymi serwerami i mundurami na wymianę. Sprzęt do kontroli zamieszek złożono w bocznym pomieszczeniu w szarych stalowych szafkach z elektronicznymi zamkami. Standardowe wyposażenie składało się z odpornych na uderzenia plastikowych tarcz, pałek elektrycznych, nagolenników, kuloodpornych kamizelek i osłon ud oraz hełmów ze wzmocnioną osłoną twarzy. A wszystko to zaprojektowane tak, by nadać garstce policjantów stacji wygląd groźnej, nieludzkiej siły.

Miller wstukał swój kod dostępu. Blokada puściła i otworzyły się drzwiczki.

– No cóż... – skomentował Miller konwersacyjnym tonem. – Ja pierdolę.

Szafki były puste niczym szare trumny, z których zniknęły trupy. W całym pomieszczeniu rozlegały się wściekłe krzyki innych drużyn. Miller systematycznie otwierał każdą szafkę ze sprzętem do kontroli tłumu, do której miał dostęp. Wszystkie były puste. Obok niego pojawiła się Shaddid z twarzą wykrzywioną furią.

– Jaki mamy plan B? – zapytał Miller.

Shaddid splunęła na podłogę i zamknęła oczy. Gałki oczne ruszały się pod jej powiekami, jakby śniła. Po dwóch długich oddechach ponownie otworzyła oczy.

– Sprawdźcie szafki antyterrorystów. Powinno być tam dość sprzętu do wyposażenia dwóch ludzi w każdej drużynie.

– Snajperzy? – zapytał Miller.

– Macie lepszy pomysł, detektywie? – warknęła Shaddid, mocno akcentując ostatnie słowo.

Miller uniósł ręce w geście rezygnacji. Sprzęt przeciw zamieszkom miał zastraszać i pomagać w kontroli tłumu. Sprzęt antyterrorystyczny służył do zabijania z największą możliwą skutecznością. Wyglądało na to, że cel ich misji właśnie uległ zmianie.


* * *

Każdego dnia na stacji Ceres mogło dokować tysiąc statków i aktywność w tym zakresie rzadko spadała, a już na pewno nigdy nie ustawała. Każdy sektor mógł przyjąć dwadzieścia statków, obejmując ruch ludzi i towarów, ciężarówek transportowych, żurawi i przemysłowych wózków widłowych, a jego drużyna odpowiadała za dwadzieścia sektorów.

Powietrze śmierdziało środkiem chłodniczym i olejem. Ciążenie, dzięki obrotowi stacji, nieznacznie przekraczało trzy dziesiąte g, nadając temu miejscu wrażenie ucisku i niebezpieczeństwa. Miller nie lubił portu, taka bliskość próżni pod nogami sprawiała, że robił się nerwowy. Mijając dokerów i załogi transportowe, nie wiedział, czy powinien się uśmiechać, czy patrzeć groźnie. Przysłano go tu, by strachem wymusić poprawne zachowanie, ale też by zapewnić ich, że wszystko jest pod kontrolą. Po pierwszych trzech sektorach zdecydował się na uśmiech. Tego rodzaju kłamstwa wychodziły mu lepiej.

Właśnie dotarli do styku sektora dziewiętnastego z dwudziestym, gdy usłyszeli krzyk. Miller wyciągnął z kieszeni ręczny terminal, podłączył się do sieci monitoringu i wywołał siatkę kamer ochrony. Wystarczyło kilka sekund na znalezienie źródła zamieszania: tłum pięćdziesięciu lub sześćdziesięciu cywilów zajmujący niemal całą szerokość tunelu i blokujący ruch po obu stronach. Nad głowami wymachiwano bronią. Noże, maczugi, przynajmniej dwa pistolety. Zaciśnięte pięści. A w samym środku tłumu potężny mężczyzna bez koszuli tłukł kogoś na śmierć.

– Zaczęło się – rzucił Miller, gestem podrywając drużynę do biegu.

Wciąż byli o sto metrów od zakrętu, który doprowadzi ich do grupy kipiącej przemocą, gdy zobaczył, jak facet bez koszuli powala swoją ofiarę na ziemię, po czym naskakuje jej na kark. Głowa ofiary skręciła się w bok pod kątem, który nie zostawiał żadnych wątpliwości co do skutków. Miller zwolnił swoich ludzi do szybkiego marszu. Aresztowanie mordercy otoczonego przez tłum kumpli będzie trudne.

Polała się pierwsza krew. Miller wyczuł zmianę atmosfery. Tłum będzie się rozkręcał. Stacja, statki. Jeśli ludzie zaczną dołączać do chaosu... jak się to wszystko potoczy? Poziom wyżej i pół kilometra w stronę przeciwną do kierunku obrotu był burdel obsługujący ludzi z wewnętrznych planet. Inspektor celny sektora dwadzieścia trzy ożenił się z dziewczyną z Luny i pochwalił się tym przynajmniej o jeden raz za dużo.

W okolicy było zbyt wiele potencjalnych celów, pomyślał Miller. Gestem rozkazał snajperom, żeby się rozproszyli. Zamierzał spróbować negocjacji z ogniem. Skończcie na tym, a nikt więcej nie zginie.

W jego wyobraźni Candace złożyła ręce na piersi i spytała: Jaki masz plan B?

Skraj tłumu podniósł alarm na długo, zanim Miller do niego dotarł. Zmiana w ruchu ciał i zagrożeń. Miller przesunął kapelusz na tył głowy. Kobiety, mężczyźni. Ciemna skóra, blada, złotobrązowa i to wszystko przy wysokich, chudych ciałach Pasiarzy, wszyscy z zaciśniętymi szczękami wściekłych szympansów na wojnie.

– Mogę położyć kilku, sir – przez terminal zaproponowała Gelbfish. – Nabiorą do nas szacunku.

– Jeszcze będzie na to czas – Miller odpowiedział, uśmiechając się do tłumu. – Jeszcze będzie czas.

Na czoło tłuszczy wysunęła się spodziewana twarz. Gość bez koszuli. Potężny facet, z krwią na rękach i rozmazaną plamą na policzku. Ośrodek krystalizacji zamieszek.

– Tego? – zapytała Gelbfish i Miller wiedział, że na czole mężczyzny patrzącego gniewnie na policjantów pojawiła się maleńka podczerwona kropka.

– Nie – odpowiedział Miller. – To tylko rozwścieczy pozostałych.

– To co robimy? – zapytał Brown.

Cholernie dobre pytanie.

– Sir – odezwała się Gelbfish. – Ten wielki gnój ma na lewym ramieniu tatuaż SPZ.

– W takim razie – rzucił Miller – jeśli masz do niego strzelać, zacznij tam.

Zrobił krok do przodu, podpinając terminal do lokalnego systemu nagłośnienia. Kiedy się odezwał, jego głos zagrzmiał z głośników w suficie.

– Mówi detektyw Miller. Jeśli nie chcecie wszyscy zostać zamknięci za współudział w morderstwie, sugeruję, żebyście się rozeszli. Ale nie ty, wielkoludzie – dodał do gościa bez koszuli po wyciszeniu mikrofonu. – Jeden ruch, a dostaniesz kulkę.

Ktoś z tłumu rzucił kluczem. Srebrzysty metal poleciał łukiem w stronę głowy Millera. Prawie się odsunął z jego drogi, ale rękojeść zahaczyła go o ucho. W głowie zabrzmiał mu potężny dzwon, a po szyi spłynęła strużka krwi.

– Wstrzymać ogień – krzyknął. – Nie strzelać.

Tłum wybuchnął śmiechem, jakby mówił do nich. Idioci. Ośmielony facet bez koszuli ruszył do przodu. Sterydy tak bardzo rozepchały mu uda, że nie potrafił stawiać nóg prosto. Miller znowu włączył mikrofon swojego terminala. Jak długo tłum przyglądał się ich starciu, niczego nie niszczyli. Nie rozprzestrzeniali się. Jeszcze nie.

– To co, przyjacielu. Zabijasz tylko bezbronnych, czy każdy może się przyłączyć? – zapytał Miller konwersacyjnym tonem, który jednak grzmiał echem z głośników w dokach niczym głos Boga.

– Co tam szczekasz, ziemski psie? – odpowiedział olbrzym z gołą klatą.

– Ziemski? – rzucił Miller ze śmiechem. – Czy ja wyglądam, jakbym dorastał w studni? Urodziłem się na tej skale.

– Jesz z ręki wewnętrzniakom, suko – odpowiedział wielkolud. – Jesteś ich psem.

– Tak myślisz?

– Pieprzone dui. – Pieprzona prawda. Napiął mięśnie.

Miller stłumił ochotę wybuchnięcia śmiechem.

– Czyli zabiłeś tamtego biedaka dla dobra stacji? – zapytał. – Dla dobra Pasa? Nie bądź głupi, chłopcze. Wykorzystują cię. Chcą, żebyście się zachowywali jak banda głupich buntowników, żeby mieć pretekst do zamknięcia tego miejsca.

– Schrauben sie sie weibchen. – Facet bez koszuli odpowiedział w języku niemieckim, zniekształconym w typowy dla Pasiarzy sposób.

Drugi raz nazwano mnie dziwką, pomyślał Miller.

– Rozwalcie mu kolana – polecił.

Nogi wielkoluda wytrysnęły dwoma fontannami czerwieni i facet z wrzaskiem wywrócił się na podłogę. Miller przeszedł obok wijącego się ciała i stanął przed tłumem.

– Przyjmujecie rozkazy od tego pendejo? – zapytał. – Posłuchajcie, wszyscy wiemy, co się szykuje. Dobrze znamy kroki tego tańca, jak pow, nie? Spieprzyli tu aqua i wszyscy dobrze znamy odpowiedź. Przez śluzę, nie?

Zobaczył w ich twarzach nagły strach przed snajperami, potem zmieszanie. Napierał dalej, nie dając im czasu do namysłu. Z powrotem porzucił gwarę na rzecz oficjalnego języka, słów wykształcenia i władzy.

– Wiecie, czego chce Mars? Właśnie tego, co robicie. Chcą, żeby ten gnój tutaj dopilnował, by wszyscy, którzy spojrzą na Pasiarzy, uznali ich za bandę psychopatów rozwalających własną stację. Chcą sobie wmawiać, że jesteśmy tacy jak oni. Nie jesteśmy. Jesteśmy Pasiarzami i dbamy o swoich.

Wybrał mężczyznę stojącego na skraju tłumu. Nie tak napakowanego jak facet bez koszuli, ale dużego. Miał na ręce rozerwany krąg SPZ.

– Ty – powiedział Miller. – Chcesz walczyć za Pas?

– Dui – potwierdził zapytany.

– Jasne, że tak. On też chciał – Miller wskazał kciukiem na powalonego olbrzyma. – Ale teraz jest kaleką i pójdzie siedzieć za morderstwo. Jednego już straciliśmy. Rozumiecie? Zwracają nas przeciw sobie. Nie możemy im na to pozwolić. Każdy z was, którego będę musiał aresztować, okaleczyć lub zabić – to jeden mniej do walki, gdy przyjdzie ten dzień. A nadchodzi. Tylko to jeszcze nie dziś. Rozumiecie?

Facet z SPZ zmarszczył brwi. Tłum cofnął się za nim, robiąc miejsce. Miller odbierał ich wzrok jak silny strumień powietrza. Tłum zaczynał się zmieniać.

– Nadchodzi dzień, hombre – powiedział mężczyzna. – Znasz swoją stronę?

Ton miał być groźny, ale nie było w nim żadnej siły. Miller odetchnął powoli. Było po wszystkim.

– Zawsze po stronie aniołów – odpowiedział. – Może wrócicie do pracy? Zabawa skończona, a wszyscy macie jeszcze mnóstwo do zrobienia.

Straciwszy impet, tłum rozpadł się na poszczególnych ludzi. Najpierw od jego brzegów oderwały się pojedyncze osoby, ale już po chwili cała grupa szybko się rozproszyła. Pięć minut po przybyciu Millera jedyne ślady wydarzeń można było policzyć na palcach jednej ręki: facet bez koszuli skamlący cicho w kałuży własnej krwi, rana na uchu Millera i ciało kobiety, której śmierci przyglądało się pięćdziesięciu dobrych obywateli. Była niska i miała na sobie kombinezon marsjańskiej firmy przewozowej.

Tylko jedna ofiara. Całkiem dobra noc, kwaśno pomyślał Miller.

Podszedł do powalonego mężczyzny. Tatuaż SPZ był cały umazany krwią. Miller klęknął.

– Przyjacielu – powiedział. – Jesteś aresztowany za zabicie tamtej kobiety, kimkolwiek do cholery jest. Nie musisz brać udziału w przesłuchaniu bez obecności adwokata lub przedstawiciela związku zawodowego, a jeśli choćby krzywo na mnie spojrzysz, wyrzucę cię przez śluzę. Rozumiemy się?

Sądząc po wyrazie oczu, Miller uznał, że tak.





Rozdział siódmy





Holden


Holden mógł pić kawę przy pół g. Rzeczywiście siedzieć, trzymać kubek pod nosem i rozkoszować się powoli unoszącym się aromatem. Pociągać ją powoli i nie sparzyć sobie języka. Picie kawy było jedną z czynności, które nie przenosiły się zbyt dobrze do mikrograwitacji, jednak przy pół g wszystko było w porządku.

Siedział więc i w ciszy maleńkiego kambuza Rycerza bardzo starał się myśleć o kawie i ciążeniu. Nawet gadatliwy zwykle Aleks siedział cicho. Amos położył na stole swój wielki karabin i przypatrywał mu się z groźnym skupieniem. Shed spał. Naomi siedziała po drugiej stronie pomieszczenia, pijąc herbatę i jednym okiem kontrolując panel na ścianie obok. Przekierowała na niego sterowanie.

Jak długo skupiał się na kawie, nie musiał myśleć o pełnym strachu ostatnim oddechu Ade tuż przed tym, jak zmieniła się w jarzącą się parę.

Aleks zepsuł wszystko, odzywając się.

– W końcu kiedyś będziemy musieli zdecydować, gdzie lecimy – powiedział.

Holden kiwnął głową, napił się kawy i zamknął oczy. Jego mięśnie wibrowały jak uderzone struny, a na skraju pola widzenia błyskały punkty wyobrażonego światła. Zaczynały się pojawiać pierwsze objawy doła po koktajlu, tym razem czuł, że będzie ciężko. Chciał się nacieszyć kilkoma ostatnimi chwilami przed atakiem bólu.

– On ma rację, Jim – poparła go Naomi. – Nie możemy do końca świata latać w kółko z pół g.

Holden nie otworzył oczu. Ciemność pod powiekami była jasna, aktywna i z lekka mdląca.

– Nie czekamy na wieczność – odpowiedział. – Czekamy pięćdziesiąt minut na sygnał zwrotny ze stacji Saturn z instrukcją, co mamy zrobić z ich statkiem. Rycerz nadal jest własnością P i K. Wciąż jesteśmy pracownikami. Chcieliście, żebym zadzwonił po pomoc, to zadzwoniłem. Teraz czekamy, żeby zobaczyć, jak będzie wyglądać.

– Czy w takim razie nie powinniśmy ruszyć w stronę Saturna, szefie? – zapytał Amos, kierując pytanie do Naomi.

Aleks prychnął.

– Nie na silniku Rycerza. Nawet, gdybyśmy mieli dość paliwa na taki lot, a nie mamy, to nie chcę siedzieć w tej puszce przez następne trzy miesiące. Nie, jeśli mamy gdzieś lecieć, to musi to być Pas albo Jowisz. Jesteśmy prawie dokładnie w pół drogi między nimi.

– Głosuję za dalszym lotem na Ceres – stwierdziła Naomi. – P i K mają tam biura. A nie znamy nikogo w kompleksie Jowisza.

Holden pokręcił głową, nie otwierając oczu.

– Nie, czekamy na połączenie zwrotne.

Naomi sapnęła z irytacją. Pomyślał, że to zabawne, jak można było poznać czyjś głos po takich drobnych dźwiękach. Kaszlnięcie lub westchnienie. Albo krótkie wciągnięcie powietrza tuż przed śmiercią.

Holden wyprostował się i otworzył oczy. Ostrożnie postawił kubek z kawą na stole rękami, które zaczynało opanowywać drżenie.

– Nie chcę lecieć w stronę słońca na Ceres, bo w tamtą stronę poleciał torpedowiec, a wziąłem sobie do serca twoją uwagę na temat gonienia go, Naomi. I nie chcę też lecieć w kierunku Jowisza, bo mamy paliwa tylko na jeden lot, a gdy polecimy chwilę w tamtą stronę, nie będzie już innej opcji. Siedzimy tu i pijemy kawę, bo muszę podjąć decyzję, a P i K ma prawo do swojego zdania w tej sprawie. Więc czekamy na połączenie od nich, a potem zdecyduję.

Holden wstał, powoli i ostrożnie, i ruszył w stronę drabiny załogowej.

– Położę się na kilka minut, przeczekam najgorsze drgawki. Dajcie mi znać, jeśli zadzwoni P i K.


* * *

Łyknął kilka tabletek uspokajających – cienkich, gorzkich pigułek z posmakiem pleśni na chlebie – ale nie usnął. Nieustannie widział McDowella, który kładł mu rękę na ramieniu i zwracał się do niego Jim. Becca śmiała się i klęła jak marynarz. Cameron przechwalał się swoimi umiejętnościami obróbki lodu.

Ade dyszała.

Holden latał w pętli na trasie Ceres–Saturn na Canterbury już dziewięć razy. Dwa kursy rocznie przez prawie pięć lat. Większość załogi służyła tam przez cały ten czas. Latanie na Cancie mogło być gównianą robotą, ale to znaczyło, że nie było gdzie uciekać. Ludzie zostawali i robili ze statku swój dom. Po niemal ciągłych przeniesieniach podczas służby we flocie doceniał stabilizację. Też zrobił z niego swój dom. McDowell powiedział coś, czego nie dosłyszał. Cant jęknął, jakby odpalili silnik z dużym ciągiem.

Ade uśmiechnęła się do niego i mrugnęła.

W jednej chwili wszystkie mięśnie jego ciała złapał najgorszy skurcz w dziejach. Holden z wrzaskiem zagryzł gumową osłonę zębów. Ból sprowadził zapomnienie, które przyniosło niemal ulgę. Jego umysł się wyłączył, pogrzebany pod potrzebami ciała. Na szczęście lub nie, w końcu zaskoczyły prochy. Jego mięśnie się rozluźniły, nerwy przestały krzyczeć, a świadomość powróciła jak niechętny uczniak. Wyciągnął elastyczną osłonę z bolących szczęk. W gumie były ślady zębów.

W słabym świetle kabiny zaczął się zastanawiać, jaki człowiek wykonuje rozkaz zniszczenia cywilnego statku.

Podczas służby we flocie zrobił kilka rzeczy, które nie dawały mu spać w nocy, wykonał kilka rozkazów, z którymi zdecydowanie się nie zgadzał. Jednak wycelować w cywilny statek z pięćdziesięcioma ludźmi na pokładzie i nacisnąć guzik, który wypuszczał sześć głowic jądrowych? Odmówiłby. Gdyby oficer dowodzący nalegał, ogłosiłby, że rozkaz jest nielegalny i zażądałby przejęcia dowodzenia nad statkiem przez pierwszego oficera oraz aresztowania kapitana. Musieliby go zastrzelić, żeby zabrać go od stanowiska obsługi uzbrojenia.

Z drugiej strony znał ludzi, którzy nie mieliby problemu z wykonaniem takiego rozkazu. Przekonywał sam siebie, że to socjopaci i zwierzęta, nie lepsi od piratów, którzy robili abordaż, rozmontowywali silnik i kradli powietrze. Że nie byli ludźmi.

Jednak nawet gdy tak koił się w nienawiści, podsycając nihilistyczne myśli za zasłoną prochów, nie potrafił uznać ich za idiotów. W głębi duszy wciąż dręczyło go pytanie Dlaczego? Co ktokolwiek mógł zyskać na zniszczeniu lodowcowca? Kto na tym zarobił? Przecież ktoś zawsze zarabia.

Znajdę was. Znajdę was i zniszczę. Ale zanim to zrobię, zmuszę was do wyjaśnień.

W jego krwi gwałtownie uaktywniła się druga fala farmaceutyków. Zrobiło mu się gorąco i odebrało mu siły, a żyły wypełnił mu syrop. Chwilę przed utratą przytomności z powodu prochów Ade uśmiechnęła się do niego i mrugnęła.

I rozpadła się jak pył.


* * *

Zapiszczał na niego komunikator.

– Jim, w końcu przyszła odpowiedź od P i K – zabrzmiał głos Naomi. – Mam ci ją przysłać do konsoli?

Holden usiłował zrozumieć sens jej słów. Zamrugał. Coś było nie tak z jego koją. Ze statkiem. Powoli sobie przypomniał.

– Jim?

– Nie – odpowiedział. – Chcę to obejrzeć z wami w sterówce. Jak długo spałem?

– Trzy godziny.

– Jezu. Nie śpieszyli się z odpowiedzią, co?

Holden podniósł się z pryczy i roztarł sklejone powieki. Płakał we śnie. Powiedział sobie, że to skutek doła po koktajlu. Głęboki ból w głębi piersi to tylko przeciążone chrząstki.

Co robiliście przez trzy godziny, zanim w końcu wysłaliście nam odpowiedź? – zastanawiał się.

Naomi czekała na niego przy stanowisku łączności, mając przed sobą ekran ze znieruchomiałą w pół słowa twarzą mężczyzny.

Wyglądał znajomo.

– To nie jest kierownik operacyjny.

– Nie. To radca prawny P i K na stacji Saturn. Ten, który wygłosił mowę po aferze z tymi kradzieżami zapasów – podsunęła Naomi. – „Okradanie nas to okradanie was”. To ten.

– Prawnik – skomentował Holden, krzywiąc się. – W takim razie to nie będą dobre wieści.

Naomi ponownie uruchomiła wiadomość. Obraz ożył.

– James Holden, tu Wallace Fitz ze stacji Saturn. Otrzymaliśmy pańskie wezwanie o pomoc i raport z przebiegu zdarzenia. Odebraliśmy także pańską transmisję oskarżającą Marsa o zniszczenie Canterbury. Delikatnie mówiąc, nie było to dobre posunięcie. Przedstawiciel Marsa na stacji Saturn zgłosił się do mojego biura niecałe pięć minut po odebraniu pańskiej transmisji, a MRK jest bardzo zdenerwowana, jak to ujęli, bezpodstawnymi oskarżeniami o akt piractwa ze strony ich rządu. Aby zbadać tę sprawę i pomóc w odkryciu prawdziwych sprawców, jeśli w ogóle, FMRK wysyła z systemu Jowisza jeden ze swoich statków, który was podejmie. Jednostka nazywa się FMRK Donnager. Otrzymuje pan następujące rozkazy od P i K: skieruje się pan z największą możliwą szybkością w stronę układu Jowisza. Będzie pan w pełni współpracował z FMRK Donnager i wykonywał instrukcje przekazane przez niego lub dowolnego oficera Floty Marsjańskiej Republiki Kongresowej. Udzieli pan pomocy FMRK w prowadzeniu śledztwa w sprawie zniszczenia Canterbury. Powstrzyma się pan od wszelkich dalszych transmisji, poza skierowanymi do nas lub do Donnagera. Jeśli nie zastosuje się pan do instrukcji otrzymanych od firmy oraz od rządu Marsa, nastąpi zerwanie pańskiego kontraktu z firmą P i K oraz uznamy, że nielegalnie wszedł pan w posiadanie promu firmy P i K. W takiej sytuacji będziemy postępować z pełną mocą prawa. To wszystko, rozłączam się.

Holden zmarszczył brwi, patrząc na monitor, po czym potrząsnął głową.

– Nigdy nie powiedziałem, że zrobił to Mars.

– Tak jakby to zrobiłeś – odpowiedziała Naomi.

– Nie powiedziałem nic, co nie było w całości oparte na faktach i poparte przesłanymi przeze mnie danymi. Nie wdałem się w żadne spekulacje dotyczące tych faktów.

– No dobrze – rzuciła Naomi. – To co robimy?


* * *

– Nie ma mowy – odezwał się Amos. – Nigdy w życiu.

Kambuz był mały i ich piątce było w nim ciasno. Szare ściany z laminatu były poznaczone jasnymi plamami w miejscach, gdzie kiedyś pojawił się grzyb, usunięty mikrofalami i stalową wełną. Shed siedział oparty plecami o ścianę naprzeciw Naomi, Aleks stał w drzwiach, a Amos zaczął krążyć pod tylną ścianą – dwa szybkie kroki, zwrot i znowu – jeszcze zanim prawnik skończył pierwsze zdanie.

– Mnie też się to nie podoba. Ale takie mamy rozkazy z biura – zauważył Holden, wskazując na ekran w kambuzie. – Nie chciałem was pakować w kłopoty.

– Nie ma problemu, Holden. Nadal uważam, że postąpiłeś słusznie – odpowiedział Shed, przeczesując dłonią włosy koloru blond. – To jak myślisz, co zrobią z nami Marsjanie?

– Moim zdaniem będą nam wyrywać pieprzone paznokcie do czasu, aż Holden znowu włączy radio i powie, że to nie oni – oznajmił Amos. – Co to, do kurwy nędzy, ma być? Najpierw nas zaatakowali, a teraz mamy współpracować? Zabili kapitana!

– Amos – upomniał go Holden.

– Przepraszam, Holden. Kapitanie – poprawił się Amos. – Ale o Jezu. Wyruchają nas tam i to nie będzie przyjemne. Chyba tego nie zrobimy, prawda?

– Nie chcę na zawsze zniknąć w jakimś marsjańskim statku więziennym – stwierdził Holden. – Według mnie mamy dwie możliwości. Albo wykonamy polecenie, co w zasadzie sprowadza się do zdania się na ich łaskę, albo spróbujemy uciekać, dotrzeć do Pasa i tam się ukryjemy.

– Głosuję za Pasem – oświadczyła Naomi z rękami złożonymi na piersiach.

Amos uniósł rękę, popierając ją. Shed powoli zrobił to samo.

Aleks pokręcił głową.

– Znam Donnagera – powiedział. – To nie jest jakiś tam holownik, tylko okręt flagowy floty FMRK na Jowiszu. Pancernik. Ćwierć miliona ton bojowego sprzętu. Służyliście kiedyś na statku tej wielkości?

– Nie. Nie byłem nigdy na niczym większym od niszczyciela – przyznał Holden.

– Służyłem na Bandonie, we flocie planetarnej. Ten statek znajdzie nas wszędzie, gdziekolwiek polecimy. Nie damy rady się przed nim ukryć. Ma cztery główne silniki, każdy z nich większy od całego tego statku. Zaprojektowano go do długich okresów dużych przyśpieszeń, a każdy marynarz na pokładzie jest naszprycowany po czubki uszu. Nie zdołamy uciec, sir, a nawet gdyby nam się to udało, ich czujniki zdołają wyśledzić piłeczkę golfową i trafić ją torpedą z połowy Układu Słonecznego.

– Och, pieprzyć to wszystko, sir – warknął Amos, wstając. – Te marsjańskie fiuty wysadziły Canta! Uważam, że powinniśmy uciekać. Przynajmniej utrudnimy im życie.

Naomi położyła dłoń na przedramieniu Amosa i wielki mechanik ucichł, potrząsnął głową i usiadł. W kambuzie zapadła cisza. Holden zaczął się zastanawiać, czy McDowell musiał kiedyś podjąć podobną decyzję i co zrobiłby staruszek.

– To twoja decyzja, Jim – powiedziała kobieta, patrząc na niego twardo. Nie, dopilnuje pan, by pozostali członkowie tej załogi przeżyli. I to wszystko.

Holden kiwnął głową i postukał palcami o wargi.

– P i K nie poprą nas w tej sprawie. Prawdopodobnie nie zdołamy uciec, ale nie chcę też zniknąć – powiedział. A po chwili dodał: – Myślę, że polecimy, ale nie zrobimy tego po cichu. Może po prostu nie zastosujemy się do ducha rozkazu?


* * *

Naomi skończyła pracę przy panelu łączności, jej włosy unosiły się w nieważkości wokół głowy jak czarna chmura.

– Dobra, Jim, skierowałam w anteny każdy wolny wat mocy. Będą tak głośne i wyraźne całą drogę do Tytanii – powiedziała.

Holden przesunął dłonią przez swoje sklejone potem włosy. W nieważkości sprawił tylko, że zaczęły sterczeć we wszystkie możliwe strony. Zapiął zamek kombinezonu i nacisnął przycisk nagrywania.

– Mówi James Holden, poprzednio z Canterbury, obecnie na pokładzie promu Rycerz. Współpracujemy w ramach śledztwa prowadzonego w celu wyjaśnienia, kto zniszczył Canterbury i w związku w tymi działaniami zgodziliśmy się wejść na pokład waszego statku, FMRK Donnager. Mamy nadzieję, że nasza współpraca oznacza, że nie zostaniemy zatrzymani i nic nam się nie stanie. Wszelkie tego typu działania mogłyby jedynie podsycić sugestie, że Canterbury został zniszczony przez marsjańską jednostkę. James Holden rozłącza się.

Odchylił się na oparcie.

– Wyślij to transmisją szerokopasmową, Naomi.

– To brzydka sztuczka, szefie – skomentował Aleks. – Trudno będzie nam teraz zniknąć.

– Wierzę w ideał społeczeństwa transparentnego, panie Kamal – powiedział Holden.

Aleks uśmiechnął się szeroko, odepchnął się i odpłynął w głąb przejścia. Naomi stuknęła panel łączności, wydając przy tym cichy odgłos zadowolenia.

– Naomi – zwrócił się do niej Holden. Odwróciła się, a jej włosy zafalowały leniwie, jakby tonęła. – Jeśli zrobi się paskudnie, chcę, żebyś... żebyś...

– Rzuciła cię na pożarcie wilkom – dokończyła. – Zrzucić całą winę na ciebie i bezpiecznie dowieźć pozostałych na stację Saturn.

– Właśnie – potwierdził Holden. – Nie zgrywaj bohaterki.

Pozwoliła, by te słowa zawisły w powietrzu, aż wyparował z nich ostatni ślad ironii.

– W ogóle o tym nie pomyślałam, sir – zapewniła.


* * *

– Rycerz, tu kapitan Theresa Yao z FMRK Donnager – przemówiła z ekranu poważnie wyglądająca kobieta. – Wiadomość przyjęta. Proszę powstrzymać się od dalszych transmisji szerokopasmowych. Mój nawigator wkrótce wyśle wam dane do kursu. Proszę się go dokładnie trzymać. Yao rozłącza się.

Aleks się roześmiał.

– Chyba ją wkurzyłeś – skomentował. – Mam dane do kursu. Zgarną nas za trzynaście dni. Będzie miała czas trochę ochłonąć.

– Czyli mam trzynaście dni, zanim zakują mnie w łańcuchy i zaczną wbijać igły pod paznokcie. – Holden westchnął, rozkładając się na pryczy. – Cóż, lepiej zacznijmy lot w stronę więzienia i tortur. Może pan ustawić odebrany kurs, panie Kamal.

– Tak jest, kap... Hm... – urwał Aleks.

– Jakiś problem?

– No cóż, Rycerz właśnie wykonał przemiatanie przed odpaleniem silników, szukając obiektów na kursie kolizyjnym – wyjaśnił Aleks. – I mamy sześć obiektów lecących na kursie przechwytującym z Pasa.

– Obiektów z Pasa?

– Szybkie kontakty bez sygnałów transponderów – sprecyzował Aleks. – Statki, ale lecą na czarno. Dogonią nas jakieś dwa dni przed spotkaniem z Donnagerem.

Holden wywołał obraz na ekran. Sześć małych sygnałów, żółtopomarańczowych ze wskazaniem na czerwony. Ostry ciąg.

– No proszę – Holden rzucił do ekranu. – A kim wy, do diabła, jesteście?





Rozdział ósmy





Miller


– Agresja skierowana przeciwko Pasowi to coś, czym żywią się Ziemia i Mars. Nasza słabość jest ich siłą – z ekranu terminala Millera przemawiała zamaskowana kobieta. Za plecami miała rozerwany krąg SPZ, jak coś namalowanego na prześcieradle. – Nie bójcie się ich. Ich jedyną bronią jest wasz strach.

– Tak, plus jakieś sto okrętów – skomentował Havelock.

– Z tego, co słyszałem – odpowiedział Miller – jeśli zaklaszczesz nad głową i powiesz, że wierzysz, nie mogą cię zastrzelić.

– Kiedyś będę musiał spróbować.

– Musimy się zbuntować! – oświadczyła kobieta głosem o coraz wyższym tonie. – Musimy wziąć nasz los we własne ręce, zanim zostanie nam odebrany! Pamiętajcie Canterbury!

Miller wyłączył odtwarzanie i odchylił się na oparcie fotela. Komisariat ogarnięty był gorączką wymiany zmian, dookoła słychać było uniesione głosy schodzących gliniarzy wprowadzających w sytuację nową zmianę. Zapach świeżej kawy konkurował z dymem papierosowym.

– Jest może tuzin takich jak ona – powiedział Havelock, kiwając głową w stronę wyłączonego ekranu. – Ale ta jest moją ulubioną. Przysiągłbym, że trzy razy dosłownie się pieniła.

– Ile jeszcze plików? – zapytał Miller, a jego partner wzruszył ramionami.

– Dwie, może trzy setki – powiedział i zaciągnął się papierosem. Znowu zaczął palić. – Nowy pojawia się co kilka godzin. Nie są wypuszczane z jednego miejsca. Czasami nadają je przez radio, czasami pliki pojawiają się na publicznych partycjach. Orlan znalazła jakichś gości w portowym barze, rozdających te małe kalmary do VR, jakby były ulotkami.

– Zgarnęła ich?

– Nie – odpowiedział Havelock, jakby był to drobiazg.

Minął tydzień, od kiedy James Holden, samozwańczy męczennik, z dumą ogłosił, że wraz z załogą lecą rozmawiać z kimś z marsjańskiej floty, zamiast po prostu dalej obrzucać ich łajnem i sugestiami. Nagrania ze śmierci Canterbury były wszędzie, każda klatka wzbudzała gorączkowe dyskusje. Pliki dzienników dokumentujących zdarzenie były całkiem czyste lub w oczywisty sposób zmanipulowane. Torpedy, które zniszczyły transportowiec, miały głowice jądrowe lub były zwykłym sprzętem pirackim, który przez przypadek zniszczył reaktor lub wszystko to było starymi nagraniami z bibliotek, mającymi zamaskować to, co naprawdę zniszczyło Canta.

Zamieszki nasilały się i słabły przez trzy dni, były jak pożar na tyle gorący, by wybuchać ogniem przy każdym świeżym dopływie tlenu. Biurom administracji zapewniono bardzo silną ochronę, ale pracowały. Porty zaczynały nadganiać nawarstwiające się opóźnienia. Drań bez koszuli, którego Miller kazał postrzelić, leżał w izbie szpitalnej więzienia Star Helix, czekając na nowe kolana, wypełniając formularze zaskarżeń przeciwko Millerowi i przygotowując się na proces o morderstwo.

Z magazynu w sektorze piętnastym zniknęło sześćset metrów sześciennych azotu. Nielicencjonowana dziwka została pobita i zamknięta w schowku magazynowym – aresztowano ją chwilę po skończeniu składania zeznań przeciwko napastnikom. Złapali dzieciaki, które niszczyły kamery monitoringu na poziomie szesnastym. Pozornie wszystko toczyło się zwykłym rytmem.

Tylko pozornie. Gdy Miller zaczął pracować w wydziale zabójstw, jedną z pierwszych rzeczy, które go uderzyły, był niesamowity spokój rodzin ofiar. Ludzi, którzy właśnie stracili żony, mężów, dzieci czy kochanków. Ludzi, których życie właśnie zostało naznaczone przemocą. Najczęściej spokojnie oferowali detektywom coś do picia i odpowiadali na pytania, starając się zachować uprzejmość. Nieprzygotowany cywil, napotykając coś takiego, mógłby uznać, że wszystko z nimi w porządku, jednak Miller dostrzegał głębię traumy w starannej kontroli nad sobą i dodatkowej ćwierci sekundy, której potrzebowali na skupienie wzroku.

Stacja Ceres też starannie się kontrolowała. Jej oczy potrzebowały dodatkowej ćwierci sekundy na skupienie. Obywatele klasy średniej – właściciele magazynów, pracownicy konserwacji, technicy komputerowi – unikali go w metrze tak, jak drobni przestępcy. W pobliżu Millera cichły rozmowy. Na komisariacie narastało poczucie oblężenia. Miesiąc temu Miller, Havelock, Cobb, Richter i cała reszta byli zapewniającą stabilizację ręką prawa. Teraz byli tylko pracownikami zakontraktowanej firmy ochroniarskiej z Ziemi.

Z pozoru różnica była drobna, ale tak naprawdę bardzo głęboka. Sprawiała, że bardziej się prostował, pragnąc całym ciałem pokazać, że jest Pasiarzem. Że przynależy do tej społeczności. Chciał odzyskać dobrą opinię u ludzi. Może puścić grupę rozprowadzającą wirtualną propagandę – tylko z ostrzeżeniem?

To nie był dobry pomysł.

– Co mamy na tablicy? – zapytał Miller.

– Dwa włamania, które wyglądają na dzieło tych samych sprawców – odpowiedział Havelock. – Tę kłótnię rodzinną z zeszłego tygodnia, do której nie zamknęliśmy jeszcze raportu. Był jakiś większy napad w Nakanesh Import Consortium, ale Shaddid rozmawiała o tym z Dysonem i Patelem, więc to już pewnie przydzielone.

– To chcesz...

Havelock podniósł głowę i obrócił ją, by ukryć fakt, że na niego nie patrzy. Robił to coraz częściej, od kiedy sytuacja zrobiła się paskudna.

– Naprawdę musimy skończyć pisanie raportów – stwierdził Havelock. – I nie tylko z kłótni. Chyba z pięć folderów jest wciąż otwartych tylko dlatego, że trzeba je zamknąć i podpisać.

– Dobra – mruknął Miller.

Od czasu zamieszek w barze widział, że Havelock za każdym razem obsługiwany jest na końcu. Widział, jak inni gliniarze od Shaddid starali się zapewniać Millera, że on był jednym z tych dobrych, co miało być przeprosinami za obarczenie go Ziemianinem. I wiedział, że Havelock też to widzi.

Wzbudzało to w Millerze instynkt ochrony partnera, chciał mu pozwalać na spędzanie dni na bezpiecznej papierkowej robocie na komisariacie przy kawie. Pomóc mu udawać, że nie był nienawidzony za ciążenie, w którym dorastał.

Tak naprawdę to też nie był dobry pomysł.

– A co z twoją gównianą sprawą? – zapytał Havelock.

– Co?

Havelock podniósł teczkę. Sprawa Julie Mao. Porwanie. Robota na boku. Miller kiwnął głową i potarł oczy. Ktoś z przodu sali krzyknął z zaskoczenia, ktoś inny się roześmiał.

– Ech, nic – odpowiedział. – Nie ruszyłem jej.

Havelock uśmiechnął się krzywo i wyciągnął teczkę w jego kierunku. Miller wziął ją i otworzył. Osiemnastolatka uśmiechnęła się do niego, błyskając idealnymi zębami.

– Nie chcę cię obarczać całą papierkową robotą – rzucił Miller.

– Hej, to nie ty mnie od tego odsunąłeś. To decyzja Shaddid. Zresztą... to tylko papiery. Jeszcze nigdy nikogo nie zabiły. Jeśli masz poczucie winy, możesz mi po pracy postawić piwo.

Miller postukał teczką o kant biurka, od czego wewnątrz poprzesuwała się jej zawartość.

– No dobra – zgodził się. – Pójdę trochę pogrzebać w tych bzdurach. Wrócę na lunch, napiszę coś, żeby szefowa się nie czepiała.

– Nigdzie się nie ruszę – zapewnił Havelock. Po czym, gdy Miller wstawał, dodał: – Hej. Słuchaj. Nie chciałem nic mówić, zanim się nie upewnię, ale też nie chcę, żebyś to usłyszał od kogoś innego...

– Zgłosiłeś się do przeniesienia? – zapytał Miller.

– Właśnie. Rozmawiałem z tymi ludźmi pracującymi dla Protogenu, którzy się tu przewinęli. Powiedzieli, że biuro na Ganimedzie szuka nowego głównego śledczego. I pomyślałem... – Havelock wzruszył ramionami.

– To dobry ruch – pochwalił Miller.

– Chciałbym trafić gdzieś, gdzie jest niebo, nawet jeśli patrzy się na nie przez kopuły – powiedział Havelock, a cała sztucznie nadmuchana męskość policjanta nie mogła ukryć tęsknoty w jego głosie.

– To dobry ruch – powtórzył Miller.


* * *

Dziura Juliette Andromedy Mao mieściła się na dziewiątym poziomie czternastokondygnacyjnego tunelu w pobliżu portu. Kanion w kształcie litery V miał prawie pół kilometra szerokości u góry i nie więcej niż szerokość standardowego metra na dnie. Został przerobiony z jednej z licznych komór na masę reakcyjną z czasów, zanim asteroidzie nadano sztuczne ciążenie. Teraz w ścianach wykopano tysiące tanich dziur, setki na każdym poziomie, wybitych prosto w głąb niczym wystrzałem z grubej rury. Dzieciaki bawiły się na tarasach, krzycząc i śmiejąc się z niczego. Ktoś na dole puszczał latawiec w nieustannym, łagodnym wietrze obrotu, a jaskrawy romb z mylaru chwiał się i kiwał, rzucany turbulencjami. Miller sprawdził w terminalu numer i porównał z wymalowanym na ścianie. 5151-I. Oto dom biednej bogatej dziewczynki.

Wstukał swój priorytetowy kod ochrony i brudne zielone drzwi otworzyły się, pozwalając mu wejść.

Dziura wnosiła się ukośnie w głąb tkanki stacji. Trzy małe pokoje: salon z przodu, sypialnia niewiele większa od stojącego w niej łóżka i kabina z prysznicem, ubikacją i małym zlewem, wszystko ściśnięte na pół łokcia. Standardowy schemat. Widział to już setki razy.

Miller stał przez minutę, nie patrząc na nic konkretnego, wsłuchując się w kojący syk powietrza pompowanego przez przewody. Powstrzymał się od oceny, czekając, aż w głębi umysłu stworzy sobie wrażenie tego miejsca, a przez nie również mieszkającej tu dziewczyny.

Spartańskie nie było właściwym określeniem. Owszem, mieszkanie było proste. Jedyne ozdoby to mała, oprawiona akwarela nieco abstrakcyjnej kobiecej twarzy nad stołem w przednim pokoju i plakietki wielkości kart do gry nad łóżkiem w sypialni. Nachylił się bliżej i odczytał małe literki. Formalne potwierdzenie, przyznające Julie Mao – nie Juliette – fioletowy pas, wydane przez Ośrodek Ceres Jiu Jitsu. Kolejna z brązowym pasem. Dzieliły je dwa lata. Czyli nie była to łatwa szkoła. Dotknął palcami pustego miejsca na ścianie, gdzie mogła wylądować plakietka dla czarnego. Plakietki nie miały żadnych wymyślnych ozdobników w rodzaju szurikenów czy stylizowanych mieczy, po prostu były potwierdzeniem faktu, że Julie Mao zrobiła to, co zrobiła. Przyznał jej za to kilka punktów.

W szufladach znalazł dwie zmiany odzieży, jedną z grubego płótna i jeansu, drugą z błękitnego lnu z jedwabną apaszką. Zestaw do pracy i do zabawy. Było tego mniej, niż posiadał Miller, a przecież nie był miłośnikiem ubrań.

Wśród skarpetek i bielizny znalazł opaskę z rozerwanym kręgiem SPZ. Nic dziwnego w przypadku dziewczyny, która porzuciła bogactwo i przywileje, by mieszkać w takiej dziurze. Lodówka kryła dwa pudełka zepsutego jedzenia na wynos i butelkę miejscowego piwa.

Miller zawahał się chwilę, po czym wziął piwo. Usiadł przy stole i wywołał wbudowany terminal dziury. Zgodnie ze słowami Shaddid partycja Julie otworzyła się po podaniu hasła Millera.

Tłem użytkownika był pędzący ścigacz. Interfejs dostosowała małymi, czytelnymi ikonami. Łączność, rozrywka, praca, osobiste. Eleganckie. To było właściwe słowo. Nie spartańskie, a eleganckie.

Szybko przerzucił jej osobiste pliki, pozwalając umysłowi zebrać przegląd, tak samo jak przy oglądaniu całego mieszkania. Przyjdzie czas na szczegóły, ale pierwsze wrażenie było zwykle znacznie bardziej przydatne od encyklopedii. Miała filmy szkoleniowe dla kilku typów lekkich statków transportowych. Jakieś archiwalne teksty polityczne, ale nic podejrzanego. Zeskanowany tomik poezji z czasów wczesnego osadnictwa w Pasie.

Przeszedł do korespondencji. Wszystko było uporządkowane i staranne jak u Pasiarza. Wiadomości przychodzące sortowane do podfolderów: praca, osobiste, biuletyny, zakupy. Zajrzał do biuletynów. Dwieście albo trzysta źródeł z wiadomościami politycznymi, streszczeniami grup dyskusyjnych, biuletynami i ogłoszeniami. Kilka było otwartych, ale wyraźnie niczego nie śledziła z przesadną uwagą. Julie była dziewczyną, która mogła się poświęcić dla sprawy, ale nie należała do osób, które oddawały się czytaniu propagandy. Miller odhaczył ten folder.

Zakupy zawierały długą listę prostych wiadomości od sprzedawców. Jakieś potwierdzenia zakupów, powiadomienia, zlecenia na towary i usługi. W oko wpadło mu potwierdzenie rezygnacji z uczestnictwa w klubie dla singli z Pasa. Miller przesortował folder, szukając powiązanych wiadomości. Julie zapisała się do serwisu randkowego „bez presji, bez ciążenia” w lutym poprzedniego roku i anulowała w czerwcu, nie korzystając w tym czasie z usług.

Folder z osobistymi wiadomościami był bardziej różnorodny. Na oko miała tam jakieś sześćdziesiąt albo siedemdziesiąt podfolderów z podziałem według nazw. Niektóre były nazwiskami – Sascha Lloyd-Navarro, Ehren Michaels; inne nazwami – klub treningowy, SPZ.

Gówniane poczucie winy.

– To może być ciekawe – skomentował w pustkę.

Pięćdziesiąt wiadomości sięgających pięć lat wstecz, wszystkie oznaczone jako wysłane ze stacji Mao-Kwikowski Mercantile w Pasie i na Lunie. W przeciwieństwie do tych dotyczących polityki, otworzyła wszystkie oprócz jednej.

Miller pociągnął długi łyk piwa i przyjrzał się dwóm najświeższym wiadomościom. Najnowsza, wciąż nieotwarta, została wysłana przez JPM. Prawdopodobnie Jules-Pierre Mao. Pod poprzednią znajdowały się trzy wstępne wersje odpowiedzi, ale żadna nie została wysłana. List pochodził od Ariadny. Matki.

Z zawodem detektywa zawsze wiązał się element podglądactwa. Oczywiście, miał prawo tu być, zaglądać w prywatne życie kobiety, której nigdy nie spotkał. W ramach prawomocnego śledztwa musiał wiedzieć, że była samotna, a jedyne przybory toaletowe w jej łazience należały do niej. Że była dumna. Nikt nie mógł złożyć żadnej skargi, a przynajmniej takiej, która ujemnie odbiłaby się na jego pracy, gdyby nawet przeczytał każdą prywatną wiadomość na jej partycji. Od kiedy tu wszedł, najbardziej wątpliwą etycznie rzeczą, jaką zrobił, było wypicie piwa.

A jednak wahał się kilka sekund, zanim otworzył przedostatnią wiadomość.

Ekran się przesunął. Na lepszym sprzęcie nie różniłby się niczym od atramentu na papierze, ale tani system Julie nie potrafił dobrze odtworzyć najcieńszych kresek i jarzył się lekko przy lewej krawędzi. Ręczne pismo było delikatne i czytelne, wykonane oprogramowaniem do kaligrafii na tyle dobrym, by zmieniało kształty liter i grubość linii, lub faktycznie napisano ten list ręcznie.

Skarbie:

Mam nadzieję, że dobrze sobie radzisz. Chciałabym, żebyś czasem napisała do mnie z własnej inicjatywy. Mam wrażenie, że muszę składać podanie w trzech kopiach tylko po to, żeby dowiedzieć się, co robi moje dziecko. Wiem, że w tej Twojej przygodzie chodzi o wolność i poleganie tylko na sobie, ale z pewnością zostało tam trochę miejsca na myślenie o innych.

Chcę się z Tobą skontaktować zwłaszcza dlatego, że ojciec przechodzi znowu przez jedną z tych swoich faz konsolidacji i myślimy o sprzedaniu Finwala. Wiem, że kiedyś był dla Ciebie ważny, ale chyba wszyscy przyjęliśmy już do wiadomości, że nie będziesz więcej brała udziału w regatach. W tej chwili pożera tylko opłaty portowe, a sentymentalizm nie jest dobrym uzasadnieniem.


Tekst podpisano zamaszystymi inicjałami AM.

Miller rozważył tekst. Nie wiedzieć czemu spodziewał się, że rodzinne wymuszenia bogaczy będą subtelniejsze. Jeśli nie zrobisz tego, co każemy, zabierzemy ci zabawki. Jeśli nie napiszesz. Jeśli nie wrócisz do domu. Jeśli nas nie kochasz.

Miller otworzył pierwszy nieskończony list.

Matko, jeśli tak chcesz się nazywać:

Bardzo dziękuję za podrzucenie mi kolejnego gówna. Nie mogę uwierzyć, jak bardzo samolubna i małostkowa się stałaś. Nie mogę uwierzyć, że możesz spać spokojnie w nocy i że mogłaś pomyśleć, że ja...


Miller luźno przejrzał resztę. Ton listu wyglądał mniej więcej tak samo. Druga niedokończona odpowiedź została napisana dwa dni później. Przeszedł do niej.

Mamo:

Przykro mi, że tak rzadko rozmawiałyśmy przez ostatnie parę lat. Wiem, że nie jest wam lekko. Mam jednak nadzieję, że rozumiecie, że podejmowane przeze mnie decyzje nie miały was krzywdzić.

Co do Finwala, to chciałabym, żebyście się jeszcze nad tym zastanowili. To mój pierwszy statek i...


Przerwał czytanie. Odchylił się na oparcie.

– Trzymaj się, mała – skomentował do wyobrażonej Julie, po czym otworzył ostatni tekst.

Ariadne:

Zrób, co musisz.

Julie


Miller roześmiał się i uniósł butelkę do ekranu w geście toastu. Wiedzieli, gdzie uderzyć, żeby ją zabolało, a Julie przyjęła cios. Jeśli kiedyś uda mu się ją złapać i wysłać do domu, będzie to bardzo zły dzień dla obojga. Dla wszystkich.

Dopił piwo, wrzucił butelkę do zsypu recyklingu i otworzył ostatni list. Prawie bał się poznać ostateczny los Finwala, ale jego zadaniem było zdobycie wszelkich możliwych informacji.

Julie:

To nie jest żart. To nie jest jeden z histerycznych napadów twojej mamy. Mam wiarygodne informacje, że Pas lada chwila stanie się bardzo niebezpiecznym miejscem. Nad dzielącymi nas różnicami możemy popracować później.

DLA WŁASNEGO BEZPIECZEŃSTWA NATYCHMIAST WRÓĆ DO DOMU.


Miller zmarszczył brwi. Szumiał wymiennik powietrza. Na zewnątrz głośno gwizdały miejscowe dzieciaki. Stuknął w ekran, zamykając ostatnią wiadomość w folderze Gówniane poczucie winy, a po chwili otworzył ją ponownie.

Wysłano ją z Luny, dwa tygodnie przed tym, jak James Holden i Canterbury wzbudzili widmo wojny między Marsem a Pasem.

Robota na boku zaczynała robić się ciekawa.





Rozdział dziewiąty





Holden


– Statki nadal nie odpowiadają – stwierdziła Naomi, wybierając sekwencję przycisków na panelu łączności.

– Nie spodziewałem się odpowiedzi. Ale chciałem pokazać Donnagerowi, że martwimy się naszym towarzystwem. W tej chwili wszystko sprowadza się do krycia tyłka – odpowiedział Holden.

Naomi przeciągnęła się, strzelając cicho kręgosłupem. Holden wyciągnął z pudełka na kolanach batonik proteinowy i rzucił w jej stronę.

– Zjedz.

Zerwała folię, a w tym czasie po drabinie wspiął się Amos i rzucił się na pryczę obok niej. Jego kombinezon był tak brudny, że aż świecił. Trzy dni w ciasnym promie nikomu nie ułatwiały utrzymywania higieny. Holden z niesmakiem przeczesał swoje przetłuszczone włosy. Rycerz był za mały na prysznice, a umywalki dostosowane do nieważkości nie mieściły głowy. Amos rozwiązał problem mycia głowy przez zgolenie włosów i teraz miał tylko pierścień krótkiej szczeciny wokół gładkiego środka głowy. Włosy Naomi w jakiś sposób pozostały lśniące i przeważnie nie tłuste. Holden zastanawiał się, jak jej się to udawało.

– Rzuć mi coś do żarcia, pierwszy – poprosił Amos.

– Kapitanie – skorygowała go Naomi.

Holden i jemu rzucił baton proteinowy. Amos chwycił go w powietrzu, po czym z niesmakiem popatrzył na długie, wąskie opakowanie.

– Niech to szlag, szefie, oddałbym lewe jajo za jedzenie, które nie wygląda jak dildo – skomentował Amos, po czym wygłupiając się, postukał batonem o Naomi.

– Jak stoimy z wodą? – zapytał Holden.

– No więc, cały dzień przeciskałem się między kadłubami. Dokręciłem wszystko, co dało się dokręcić, i okleiłem epoksydem wszystko bez gwintów, więc nigdzie nie przeciekamy.

– Ale i tak będziemy na granicy, Jim – stwierdziła Naomi. – Systemy recyklingu Rycerza nie są wiele warte. Nie był zaprogramowany na przetwarzanie odpadów pięciu osób na wodę pitną przez dwa tygodnie.

– Jest to dopuszczalne, ale trzeba uważać. Będziemy po prostu musieli przyzwyczaić się do naszego smrodu. Bardziej martwiłem się, że usłyszę „zdecydowanie za mało”.

– Skoro mowa o woniach, to idę na pryczę i spryskam się jakimś dezodorantem – powiedział Amos. – Po całym dniu czołgania się przez flaki statku nawet ja nie będę mógł usnąć od mojego smrodu.

Amos przełknął resztkę jedzenia i zacisnął wargi w udawanej rozkoszy, po czym wstał z pryczy i skierował się do załogowej drabiny. Holden wziął kęs własnego batona. Smakował jak natłuszczony karton.

– Co robi Shed? – zapytał. – Siedzi dość cicho.

Naomi, marszcząc brwi, odłożyła swój napoczęty baton na konsolę łączności.

– Chciałam z tobą o tym porozmawiać. Nie radzi sobie za dobrze, Jim. Z nas wszystkich jego najbardziej uderzyło to... to, co się stało. Obaj z Aleksem służyliście we flocie. Szkolili was do radzenia sobie ze stratą kolegów. Amos lata tak długo, że to właściwie trzeci statek, który utracił, jeśli możesz uwierzyć.

– A ty jesteś w całości z lanego żelaza i tytanu – rzucił Holden, tylko udając żart.

– Nie w całości. Tylko jakieś osiemdziesiąt, dziewięćdziesiąt procent. Najwyżej – odpowiedziała z lekkim uśmieszkiem. – Ale serio. Chyba powinieneś z nim porozmawiać.

– I co mam mu powiedzieć? Nie jestem psychiatrą. Wojskowa wersja tej gadki obejmuje powinność i honorowe poświęcenie oraz pomszczenie poległych towarzyszy. To nie działa za dobrze, gdy twoi koledzy zostali zamordowani bez żadnego wyraźnego powodu i praktycznie nie ma żadnej szansy, że uda się coś z tym zrobić.

– Nie powiedziałam, że masz go naprawić. Ale powinieneś z nim porozmawiać.

Holden wstał z pryczy i zasalutował.

– Tak jest, sir. – Zatrzymał się przy drabinie. – Jeszcze raz ci dziękuję, Naomi. Ja naprawdę...

– Wiem. Idź odstawiać kapitana. – Nie dała mu dokończyć, zwracając się z powrotem do panelu i wywołując ekran operacyjny statku. – Będę dalej machać do sąsiadów.


* * *

Holden znalazł Sheda w maleńkim szpitalu okrętowym Rycerza. Właściwie pomieszczenie bardziej wyglądało na szafę niż na szpital. Poza wzmocnioną leżanką, szafkami z wyposażeniem i sześcioma zamontowanymi na ścianach urządzeniami było tam miejsce tylko na jeden stołek przymocowany magnetycznie do podłogi. Siedział na nim Shed.

– Cześć, stary, mogę wejść? – zapytał Holden. Czy ja naprawdę powiedziałem „Cześć, stary”?

Shed wzruszył ramionami i wywołał na panelu ściennym ekran inwentaryzacji, otwierając różne szuflady i wpatrując się w ich zawartość. Udawał, że pogrążył się w pracy.

– Słuchaj, Shed. Ta sprawa z Canterbury naprawdę wszystkich nas mocno uderzyła i nie jesteś... – zaczął Holden.

Shed obrócił się, unosząc białą tubkę.

– Trzyprocentowy roztwór kwasu octowego. Nie miałem pojęcia, że go tu mamy. Na Cancie się skończył, a mam trzech ludzi z BP, którym naprawdę by się to przydało. Zastanawiam się, po jaką cholerę dali to na Rycerza – powiedział Shed.

– BP? – Holden nie potrafił wymyślić żadnej innej odpowiedzi.

– Brodawki płciowe. Roztwór kwasu octowego to standardowe leczenie na wszelkie widoczne brodawki. Wypala je. Boli jak cholera, ale załatwia sprawę. I nie ma żadnego powodu, żeby to trzymać na promie. Zapasy medyczne zawsze są poplątane.

Holden otworzył usta, żeby coś powiedzieć, ale nie znalazł żadnych właściwych słów, więc zrezygnował.

– Mamy krem z kwasem octowym – odezwał się Shed nieco wyższym głosem – ale żadnych środków przeciwbólowych. Jak sądzisz, co jest bardziej potrzebne na promie ratunkowym? Gdybyśmy na tamtym wraku znaleźli kogoś z ciężkim przypadkiem BP, sprawa byłaby załatwiona. Ale złamanie? Trudna sprawa. Musisz jakoś wytrzymać.

– Słuchaj, Shed – odezwał się Holden, próbując wejść mu w słowo.

– Och, i spójrz na to. Żadnego wspomagacza krzepnięcia. Co, u diabła? No przecież nie ma szans, żeby ktoś podczas misji ratunkowej mógł, no wiesz, zacząć krwawić. Złapać syfa na sprzęcie, jasne, ale krwawienie? Nie ma mowy! No wiesz, mamy w tej chwili na Cancie cztery przypadki syfilisu. Jedna z najstarszych chorób w dziejach, a wciąż nie możemy się jej pozbyć. Mówię tym gościom „dziwki na stacji Saturn rżną każdego lodziarza w kręgu, więc załóżcie gumki”, ale czy mnie słuchają? Nie. No i proszę, mamy syfilis i nie dość cyprofloksacyny.

Holden poczuł, jak opada mu szczęka. Chwycił brzeg włazu i głębiej wsunął się do pomieszczenia.

– Wszyscy na Cancie zginęli – powiedział, bardzo wyraźnie i brutalnie wymawiając wszystkie słowa. – Wszyscy nie żyją. Nikt nie potrzebuje antybiotyków. Nikt nie potrzebuje kremu na brodawki.

Shed zamilkł i uszło z niego całe powietrze, jakby dostał pięścią w brzuch. Oszczędnymi, precyzyjnymi ruchami pozamykał wszystkie szuflady i wyłączył ekran z listą zapasów.

– Wiem – powiedział cicho. – Nie jestem głupi. Po prostu potrzebuję trochę czasu.

– Wszyscy go potrzebujemy. Ale razem utknęliśmy w tej puszce. Szczerze mówiąc, przyszedłem tu, bo Naomi martwi się o ciebie, ale od kiedy tu jestem, to właściwie cholernie mnie przerażasz. To w porządku, bo jestem kapitanem i to część mojej pracy, ale nie mogę pozwolić, żebyś to samo robił z Aleksem lub Amosem. Za dziesięć dni przechwyci nas marsjański pancernik i to samo w sobie jest dostatecznie przerażające, bez rozpadającego się lekarza.

– Nie jestem lekarzem, tylko technikiem – poprawił go Shed bardzo cichym głosem.

– Jesteś naszym lekarzem, dobra? Dla naszej czwórki będącej z tobą na tym statku jesteś naszym lekarzem. Jeśli Aleks zacznie doznawać epizodów stresu pourazowego i będzie potrzebował leków, żeby się ogarnąć, przyjdzie do ciebie. Jeśli będziesz tu tak siedział i gadał o brodawkach, odwróci się w drzwiach, wróci do kokpitu i będzie bardzo kiepsko leciał. Chcesz płakać? Rób to z nami wszystkimi. Siądziemy razem w kambuzie, upijemy się i będziemy płakać jak dzieci, ale zrobimy to razem w miejscu, które jest bezpieczne. Dość ukrywania się tutaj.

Shed kiwnął głową.

– Możemy to zrobić? – zapytał.

– Co takiego? – Holden nie zrozumiał.

– Upić się i płakać jak dzieci?

– Cholera, jasne że tak. To oficjalny plan na dzisiejszy wieczór. Proszę się zgłosić do kambuza o dwudziestej, panie Garvey. I przynieść kubek.

Shed zaczął odpowiadać, gdy rozległo się kliknięcie interkomu i z głośnika odezwała się Naomi.

– Jim, wróć na mostek.

Holden ścisnął na chwilę ramię Sheda i wyszedł.

Na mostku Naomi znowu miała aktywny ekran łączności i cichym głosem rozmawiała z Aleksem. Pilot kręcił głową i marszczył brwi. Na ekranie jarzyła się mapa.

– Co jest? – zapytał Holden.

– Odbieramy przekaz kierunkowy, Jim. Namierzył nas i zaczął nadawać raptem kilka minut temu – wyjaśniła Naomi.

– Z Donnagera?

Marsjański okręt wojenny był jedynym obiektem, który jego zdaniem mógł się znajdować w zasięgu łączności laserowej.

– Nie. Z Pasa – odpowiedziała Naomi. – I nie jest to też Ceres, Pallas ani Eros. Żadna z dużych stacji.

Wskazała małą kropkę na ekranie.

– Nadają to stąd.

– To pusta przestrzeń – skomentował Holden.

– Nie. Aleks sprawdził. W tym miejscu prowadzony jest duży projekt konstrukcyjny, którym zajmuje się Tycho. Nie mamy wielu szczegółów, ale odbicia radarowe są dość silne.

– Coś tam ma sprzęt łącznościowy, który może na nas umieścić kropkę wielkości twojego odbytu z odległości ponad trzech jednostek astronomicznych – skomentował Aleks.

– No dobra, jestem pod wrażeniem. Co mówi nasza kropka wielkości odbytu? – zapytał Holden.

– Nie uwierzysz – odpowiedziała Naomi i włączyła odtwarzanie.

Na ekranie pojawił się ciemnoskóry mężczyzna o wyraźnych kościach policzkowych Ziemianina. Miał siwiejące włosy i szyję grubą od mięśni.

– Witaj, Jamesie Holdenie – powiedział z uśmiechem. – Nazywam się Fred Johnson.

Holden wcisnął przycisk pauzy.

– Facet wygląda znajomo. Przeszukaj bazę danych statku za tym nazwiskiem – poprosił.

Naomi nie drgnęła, patrząc na niego w sposób zdradzający zmieszanie.

– Co? – zapytał.

– To Frederick Johnson – wyjaśniła.

– Tak?

– Pułkownik Frederick Lucius Johnson.

Następna chwila mogła trwać sekundę albo całą godzinę.

– O Jezu – zareagował w końcu Holden.

Mężczyzna na ekranie był kiedyś jednym z najbardziej udekorowanych oficerów armii ONZ, ale skończył jako jedna z najbardziej zawstydzających porażek. Dla Pasiarzy był ziemskim szeryfem z Nottingham, który zmienił się w Robin Hooda. Dla Ziemi był bohaterem, który wypadł z łask.

Fred Johnson rozpoczął karierę i zdobył sławę w serii głośnych zwycięstw z piratami z Pasa podczas jednego z okresów napięć między Ziemią i Marsem, które wydawały się narastać co kilka dekad, a potem znowu wygasać. Za każdym razem, gdy dwie potęgi Układu Słonecznego zaczynały potrząsać szabelkami, nasilała się przestępczość w Pasie. Pułkownik Johnson – wtedy jeszcze kapitan Johnson – ze swoim skrzydłem trzech fregat rakietowych zniszczył w ciągu dwóch lat tuzin statków pirackich i dwie większe bazy. Gdy Koalicja odpuściła sobie w końcu pogróżki, piractwo w Pasie zmniejszyło się, a nazwisko Freda Johnsona gościło na ustach wszystkich. Został awansowany i objął dowództwo nad jednostką marines Koalicji, której zadaniem było utrzymanie porządku w Pasie, gdzie dalej pełnił przykładną służbę.

Aż do historii na stacji Anderson.

Drobna placówka transferowa prawie na przeciwległym brzegu Pasa w stosunku do Ceres, której większość ludzi, włącznie z Pasiarzami, nie byłaby w stanie wskazać na mapie. Miała znaczenie jedynie jako pomniejsze centrum dystrybucyjne wody i powietrza na jednym z najsłabiej zaludnionych odcinków Pasa. Ze stacji Anderson powietrze pobierało mniej niż milion Pasiarzy.

Gustav Marconi, koalicyjny biurokrata rządzący stacją, postanowił wprowadzić trzyprocentową opłatę manipulacyjną na towary przechodzące przez stację w nadziei zwiększenia przychodów. Niecałe pięć procent Pasiarzy kupujących powietrze od stacji Anderson funcjonowało na granicy przeżycia, z butlą przy ustach, więc jedynie niecałe pięćdziesiąt tysięcy Pasiarzy musiałoby w wyniku tej decyzji przestać oddychać na jeden dzień w miesiącu. Tylko mały odsetek tych pięćdziesięciu tysięcy nie miał dość luzów w systemach recyklingu, by poradzić sobie z niedoborem. Spośród tej grupy tylko niewielka część uznała, że właściwą reakcją będzie zbrojny bunt.

I dlatego właśnie spośród miliona dotkniętych ludzi tylko stu siedemdziesięciu uzbrojonych Pasiarzy przybyło na stację, przejęło ją i wyrzuciło Marconiego przez śluzę. Zażądali rządowych gwarancji, że do cen powietrza i wody przechodzących przez stację nie zostaną więcej dodane żadne opłaty manipulacyjne.

Zamiast tego Koalicja wysłała pułkownika Johnsona.

Podczas masakry stacji Anderson Pasiarze zostawili aktywne kamery stacji, przez cały czas nadając wszystko na cały Układ Słoneczny. Wszyscy oglądali, jak marines Koalicji prowadzą długą, mozolną walkę o każdy korytarz z ludźmi niemającymi żadnego powodu do poddania się. Koalicja wygrała – to było nieuniknione – ale przez trzy godziny cały Układ Słoneczny oglądał rzeź. Najbardziej znaną sceną nagrania były nie walki, ale ostatni obraz zarejestrowany przez kamery stacji, zanim zostały wyłączone: pułkownik Johnson w centrum dowodzenia, otoczony trupami walczących tam do upadłego Pasiarzy, oglądający masakrę bezbarwnym spojrzeniem z rękoma opuszczonymi wzdłuż ciała.

ONZ próbowała ukryć rezygnację pułkownika Johnsona, ale był zbyt znaną postacią. Nagranie bitwy dominowało w sieci przez całe tygodnie, ustępując popularnością dopiero publicznemu oświadczeniu pułkownika, który przeprosił za masakrę i ogłosił, że obecne stosunki między Pasem a planetami wewnętrznymi na dłuższą metę są nie do utrzymania i grożą jeszcze większą tragedią.

A potem zniknął. Prawie o nim zapomniano, stał się przypisem w historii ludzkich masakr, aż do buntu kolonii Pallas cztery lata później. Tym razem hutnicy z rafinerii wyrzucili ze stacji koalicyjnego gubernatora. Tylko że zamiast drobnej stacyjki na uboczu ze stu siedemdziesięcioma buntownikami – była to duża skała zamieszkana przez ponad sto pięćdziesiąt tysięcy osób. Gdy Koalicja wysłała marines, wszyscy spodziewali się rzezi.

Pułkownik Johnson pojawił się znikąd i przekonał hutników do ustępstw, a dowódców Koalicji do powstrzymania marines do czasu, aż będzie można pokojowo przekazać stację. Spędził ponad rok na negocjacjach z nowym koalicyjnym gubernatorem w celu poprawy warunków pracy w rafineriach. I nagle Rzeźnik stacji Anderson stał się bohaterem i żywą ikoną Pasa.

Ikoną, która wysyłała laserem prywatną wiadomość do Rycerza.

Holden wcisnął przycisk odtwarzania i ten Fred Johnson powiedział:

– Sądzę, że ktoś pana wykorzystuje, panie Holden. Powiem od razu, że przemawiam jako oficjalny przedstawiciel Sojuszu Planet Zewnętrznych. Nie wiem, co pan słyszał na nasz temat, ale nie jesteśmy bandą kowbojów gorączkowo szukających szansy na krwawą walkę o niepodległość. Ostatnie dziesięć lat spędziłem, pracując nad poprawą losu Pasiarzy bez strzelania do kogokolwiek. Wierzę w tę ideę na tyle głęboko, że przybywając tu, zrezygnowałem z obywatelstwa Ziemi. Mówię to panu, żeby zrozumiał pan, jak głęboko jestem w to wszystko zaangażowany. Mogę być osobą, która najmniej w całym Układzie Słonecznym pragnie wojny, a mój głos jest wyraźnie słyszany podczas zebrań SPZ. Mógł pan słyszeć przekazy namawiające do wojny i wzywające do działań odwetowych wobec Marsa za to, co stało się z pańskim statkiem. Rozmawiałem ze znanymi sobie dowódcami komórek SPZ i nikt się do tego nie przyznaje. Ktoś bardzo usilnie stara się wywołać wojnę. Jeśli to Mars, to kiedy traficie na pokład tego statku, już nigdy więcej nie powiecie publicznie ani słowa, które nie zostanie wam podsunięte przez marsjańskich opiekunów. Nie chcę nawet myśleć, że faktycznie stoi za tym Mars. Nie bardzo widzę, co zyskaliby na wojnie, więc mam nadzieję, że nawet po podjęciu was przez Donnagera wciąż będziesz graczem w tym, co nastąpi. Wysyłam ci słowo kluczowe. Kiedy następnym razem będziesz prowadził publiczną transmisję, w pierwszym zdaniu użyj słowa wszechobecny, aby dać znać, że nie mówisz pod przymusem. Jeśli go nie użyjesz, uznam, że jesteś sterowany. W każdym razie chcę, żebyś wiedział, że masz sojuszników w Pasie. Nie wiem, kim lub czym byłeś wcześniej, ale twój głos ma teraz znaczenie. Jeśli chcesz wykorzystać to, by poprawić sytuację, zrobię wszystko co w mojej mocy, żeby ci pomóc. Jeśli się uwolnisz, skontaktuj się ze mną pod dołączonym adresem. Myślę, że możemy mieć sporo do omówienia. Johnson rozłącza się.


* * *

Załoga siedziała w kambuzie, pijąc butelkę podrabianej tequili, wyciągniętą skądś przez Amosa. Shed uprzejmie popijał z małego kubka i za każdym razem próbował ukrywać grymas. Aleks i Amos pili jak marynarze: pełny palec na dnie kubka wypijany jednym haustem. Po każdym szocie Aleks wykrzykiwał „O tak!”. Amos za każdym razem rzucał innym przekleństwem. Wypił już jedenaście porcji i jeszcze ani razu się nie powtórzył.

Holden przyglądał się Naomi, która zakręciła tequilą w kubku i przyglądała się jemu. Zaczął się zastanawiać, jakiego rodzaju mieszanka genetyczna doprowadziła do powstania jej rysów. Zdecydowanie był tam ktoś pochodzenia afrykańskiego i południowoamerykańskiego. Nazwisko sugerowało jakichś japońskich przodków, co ledwie było widać w lekkim skosie oczu. Raczej nie można było jej uznać za klasyczną piękność, ale pod odpowiednim kątem była właściwie bardzo ładna.

Cholera, upiłem się bardziej niż myślałem.

– To... – zaczął coś mówić, żeby oderwać się od myśli.

– To dzwoni teraz do pana pułkownik Johnson. Stał się pan bardzo ważnym człowiekiem, sir – przerwała mu Naomi.

Amos z przesadną ostrożnością odstawił swój kubek.

– Właściwie to chciałem o to zapytać, sir. Jest jakaś szansa, że przyjmiemy jego ofertę pomocy i po prostu skierujemy się z powrotem do Pasa? – zapytał. – Nie wiem jak dla pana, ale dla mnie z marsjańskim pancernikiem z przodu i sześcioma tajemniczymi statkami na ogonie zaczyna się tu robić trochę ciasno.

– Jaja sobie robisz? – prychnął Aleks. – Jeśli się teraz odwrócimy, to prawie uda nam się zatrzymać akurat wtedy, gdy dolecimy do Donnagera. Spalają meble, żeby złapać nas, zanim dotrą do nas te statki z Pasa. Jeśli zaczniemy lecieć w ich kierunku, Donnie może uznać to za oznakę zmiany stron i prewencyjnie rozwalić nas na kawałki.

– Zgadzam się z panem Kamalem – powiedział Holden. – Wybraliśmy kurs i będziemy się go trzymać. Nie zamierzam zgubić danych kontaktowych do Freda. A skoro o tym mowa, usunęłaś już tę wiadomość, Naomi?

– Tak jest, sir. Wyszorowałam z pamięci statku stalową wełną. Marsjanie nigdy się nie dowiedzą, że z nami rozmawiał.

Holden kiwnął głową i trochę ściągnął w dół suwak swojego kombinezonu. W wypełnionym pięcioma pijanymi ludźmi kambuzie zaczęło się robić gorąco. Naomi uniosła brew na widok jego koszulki sprzed kilku dni. Zawstydzony z powrotem zasunął suwak.

– Te statki nie mają dla mnie żadnego sensu, szefie – skomentował Aleks. – Sześć jednostek lecących w misji kamikadze z atomówkami podpiętymi do kadłubów mogłoby zarysować pancerz potwora w rodzaju Donniego, ale niewiele więcej. Jeśli zacznie strzelać z sieci obrony punktowej i dział szynowych, może wygenerować strefę śmierci na tysiąc kilometrów. Mogliby już rozwalić te statki torpedami, tylko pewnie tak jak my nie wiedzą, co to może być.

– Muszą wiedzieć, że nie zdołają nas dogonić przed spotkaniem z Donnagerem – zauważył Holden. – I że nie mają szans na pokonanie go w walce. Więc naprawdę nie wiem, jakie mają plany.

Amos rozlał do kubków resztkę tequili i uniósł swoje naczynie do toastu.

– Pewnie się tego dowiemy.





Rozdział dziesiąty





Miller


Kiedy kapitan Shaddid się irytowała, zaczynała stukać środkowym palcem o kciuk. Dźwięk był bardzo cichy, jak kroki kota, ale od kiedy Miller pierwszy raz to zauważył, dźwięk wydawał się przybierać na sile. Stukanie potrafiło wypełnić całe jej biuro.

– Miller – powiedziała, uśmiechając się, jakby naprawdę się cieszyła. – Wszyscy jesteśmy ostatnio podenerwowani. To naprawdę trudne czasy.

– Tak jest, sir – odpowiedział Miller, opuszczając głowę, jakby przygotowywał się do przebicia z piłką przez mur obrońców w futbolu amerykańskim – ale myślę, że to dość ważne, by warto było...

– To przysługa dla udziałowca – ucięła Shaddid. – Jej ojciec zrobił się nerwowy. Nie ma powodu sądzić, że chodziło mu o zniszczenie statku Canterbury przez Marsa. Cła znowu rosną. Doszło do niewielkiego wybuchu na jednym ze stanowisk Czerwonego Księżyca. Eros ma problemy z farmami drożdży. Nie ma dnia, żeby w Pasie nie działo się coś, przez co tatuś wystraszyłby się o swojego kochanego kwiatuszka.

– Tak jest, sir, ale zgodność czasowa...

Jej palce przyśpieszyły. Miller zagryzł wargi. Sprawa była przegrana.

– Nie ganiaj za teoriami spiskowymi – powiedziała Shaddid. – Mamy pełną tablicę jak najbardziej rzeczywistych przestępstw: polityka, wojna, obejmujące cały układ spiski bandytów z planet wewnętrznych, szukających sposobów na wyruchanie nas. To nie nasza działka. Daj mi po prostu raport, że szukasz, wyślę go w górę łańcucha i będziemy mogli wrócić do swoich zwykłych zadań.

– Tak jest, sir.

– Coś jeszcze?

– Nie, sir.

Shaddid kiwnęła głową i wróciła do swojego terminala. Miller zabrał z rogu biurka swój kapelusz i wyszedł. Podczas weekendu zepsuł się jeden z filtrów powietrza komisariatu i jego wymiana nadała pomieszczeniom kojący zapach nowego plastiku i powietrza. Miller usiadł przy biurku, splatając palce za głową, i zapatrzył się na lampę na suficie. Kamienie, które czuł w brzuchu, jakoś nie chciały zniknąć. Pech.

– Znaczy się, nie było dobrze? – zagadnął Havelock.

– Mogło pójść lepiej.

– Skasowała zlecenie?

Miller pokręcił głową.

– Nie, wciąż jest moje. Po prostu chce, żebym się do tego nie przykładał.

– Mogło być gorzej. Przynajmniej masz szansę dowiedzieć się, co się stało. A może jeśli spędzisz nad tym trochę czasu po godzinach, tak dla wprawy, to kto wie?

– Jasne – rzucił Miller. – Dla wprawy.

Ich biurka były nienaturalnie czyste, zarówno jego, jak i Havelocka. Sterta papierkowej roboty, którą Havelock odgrodził się od komisariatu, powoli zanikała i Miller widział w oczach partnera i jego ruchach, że Havelock miał wielką ochotę wrócić do tuneli. Nie potrafił powiedzieć, czy chciał sobie w ten sposób coś dowieść przed przeniesieniem, czy zwyczajnie chciał rozwalić kilka głów. Może były to po prostu dwie strony tego samego medalu.

Tylko nie daj się zabić, zanim się stąd wyniesiesz, pomyślał.

– To co mamy? – zapytał na głos.

– Sklep ze sprzętem. Sektor ósmy, trzeci poziom – odpowiedział Havelock. – Skarga na wymuszenie.

Miller siedział przez chwilę bez ruchu, analizując własną niechęć, jakby należała do kogoś innego. Wyglądało to tak, jakby Shaddid dała psu kęs świeżego mięsa, a potem skierowała go z powrotem do suchej karmy. Odczuwał bardzo silną pokusę zignorowania sklepu i przez chwilę prawie jej uległ. Potem westchnął, opuścił stopy na pokład i wstał.

– No dobra – rzucił. – Chodźmy uczynić stację bezpiecznym miejscem handlu.

– Amen – odpowiedział Havelock, sprawdzając pistolet. Ostatnio często to robił.

Sklep sprzedawał sprzęt rozrywkowy. Czysty osprzęt oferujący indywidualnie dostosowywane do środowisk interaktywnych zestawy: symulacje wojenne, gry przygodowe, seks. Z nagłośnienia dobiegał kobiecy głos brzmiący częściowo jak islamskie nawoływanie do modlitwy, a częściowo jak rytmiczny orgazm. Połowa tytułów była w hindi z tłumaczeniami na chiński i hiszpański, a reszta po angielsku z hindi jako drugim językiem. Sprzedawca był jeszcze chłopcem. Miał szesnaście albo siedemnaście lat i rzadką czarną brodę, którą nosił jak odznakę.

– W czym mogę pomóc? – zapytał, spoglądając na Havelocka z lekceważeniem bliskim pogardy.

Havelock wyciągnął legitymację, dopilnowując, by dzieciak przy okazji mógł dobrze przyjrzeć się jego broni.

– Chcielibyśmy porozmawiać z... – Miller zerknął na formularz na ekranie terminala – Asherem Kamamatsu. Jest tu?

Kierownik był tłusty jak na Pasiarza. Wyższy od Havelocka mężczyzna nosił zwały tłuszczu w pasie i prezentował solidne mięśnie ramion i karku. Mrużąc oczy, Miller dostrzegał w nim kryjącego się pod warstwami czasu i rozczarowania siedemnastoletniego chłopca, bardzo podobnego do sprzedawcy z przodu. Biuro, pełne pudełek z programami pornograficznymi, było prawie za małe na całą trójkę.

– Złapaliście ich? – zapytał kierownik.

– Nie – odpowiedział Miller. – Na razie próbujemy dojść, kim byli.

– Szlag, już wam mówiłem. Mam ich zdjęcia z kamery w sklepie. Podałem wam jego pieprzone nazwisko.

Miller zajrzał w swój terminal. Podejrzany nazywał się Mateo Judd i był dokerem z niezbyt imponującą listą przestępstw.

– Czyli uważa pan, że to po prostu on – stwierdził Miller. – Dobra. Pójdziemy go zgarnąć i wrzucić za kratki. W sumie nie ma powodu zgadywać, dla kogo pracował. Pewnie nie jest to nikt ważny, kto obruszy się na takie traktowanie. Z mojego doświadczenia dotyczącego wymuszeń ochrony wynika, że chłopcy do zbierania kasy są szybko zastępowani innymi, ale skoro uważa pan, że to cały problem...

Kwaśny wyraz twarzy kierownika zdradził Millerowi, że udało mu się do niego dotrzeć. Opierający się o stertę pudeł opisanych сиротливые девушки. Havelock się uśmiechnął.

– Może mi pan powie, czego chciał? – zasugerował Miller.

– Już mówiłem poprzedniemu gliniarzowi – warknął kierownik.

– Proszę powiedzieć i mnie.

– Chciał nam sprzedać prywatne ubezpieczenie. Stówa na miesiąc, tak samo jak poprzedni.

– Poprzedni? – zainteresował się Havelock. – Czyli to nie pierwszy raz?

– Jasne – potwierdził kierownik. – Wie pan, każdy coś musi płacić. Koszt prowadzenia firmy.

Miller skrzywił się, zamykając terminal.

– Filozoficzne podejście. Ale skoro to koszt prowadzenia firmy, to po co tu przyszliśmy?

– Bo myślałem, że wy... że jakoś to wszystko ogarniacie. Od kiedy przestaliśmy płacić Loce, wreszcie byłem w stanie osiągnąć jakieś zyski. Teraz to wszystko zaczyna się od nowa.

– Chwileczkę – wtrącił się Miller. – Chce mi pan powiedzieć, że Loca Griega przestali brać haracz za ochronę?

– Jasne. Nie tylko tutaj. Przestała się też pokazywać połowa facetów, których znam w Gałęzi. Uznaliśmy, że gliniarze coś wreszcie dla odmiany zrobili. A teraz mamy tych nowych drani i wszystko zaczyna się od początku.

Miller poczuł, jak po jego kręgosłupie wędruje coś małego. Obejrzał się na Havelocka, który tylko pokręcił głową. On też o niczym nie słyszał. Towarzystwo Złotej Gałęzi, ekipa Sohiro, Loca Griega. Cała zorganizowana przestępczość na Ceres nagle gdzieś zniknęła i teraz ktoś nowy próbował zająć opuszczoną niszę. Może kwestia oportunizmu, może coś innego. Prawie nie chciał zadawać następnego pytania. Havelock uzna, że ogarnia go paranoja.

– Ile czasu minęło, od kiedy zwykła ekipa przestała zgłaszać się po pieniądze za ochronę? – zapytał.

– Nie wiem. Dużo.

– Przed zniszczeniem tego lodowcowca, czy po nim?

Kierownik złożył umięśnione ręce i zmarszczył się w namyśle.

– Przed – przyznał po chwili. – Jakiś miesiąc czy dwa. Czy to ma jakieś znaczenie?

– Próbuję po prostu ogarnąć skalę czasową – wyjaśnił Miller. – Ten nowy. Mateo. Powiedział panu, kto wspiera jego nowy plan ubezpieczeniowy?

– To chyba wasza robota, nie?

Twarz kierownika zamknęła się tak mocno, że Miller wyobraził sobie dźwięk kliknięcia zamków. Tak, Asher Kamamatsu dobrze wiedział, kto stoi za wymuszeniem. Miał dość jaj, by zaprotestować, ale nie na tyle, by wskazać palcem.

Ciekawe.

– No cóż, dziękujemy za informacje – stwierdził Miller, wstając. – Damy panu znać, gdy czegoś się dowiemy.

– Cieszę się, że zajęliście się sprawą. – Kierownik odpowiedział sarkazmem na sarkazm.

Miller zatrzymał się w tunelu na zewnątrz. Okolica wyglądała tak, że trudno mu się było zdecydować, które określenie będzie właściwsze – „szacowna” czy „zapuszczona”. Białe plamy zdradzały miejsca, gdzie zamalowano graffiti. Wszędzie pełno było ludzi na rowerach, których piankowe opony szumiały na gładkim kamieniu. Miller ruszył powoli, wpatrując się w sufit, aż napotkał wzrokiem kamerę monitoringu. Wyciągnął terminal, przeszedł do dzienników pasujących do kodu kamery i użył znacznika czasowego do wywołania zapisanych nagrań. Przez chwilę manipulował kontrolkami, przeganiając ludzi w przód i w tył ze zwiększoną prędkością. W końcu trafił na wychodzącego ze sklepu Mateo. Na jego twarzy rysował się uśmiech zdradzający samozadowolenie. Miller zatrzymał obraz i powiększył go. Zaglądający mu przez ramię Havelock zagwizdał.

Na opasce faceta doskonale widać było rozerwany krąg SPZ – była identyczna ze znalezioną przez Millera w dziurze Julie Mao.

W jakim towarzystwie się obracałaś, dziecko? – pomyślał Miller. Jesteś ponad takie rzeczy. Musisz wiedzieć, że jesteś ponad to.

– Hej, partnerze – odezwał się głośno. – Myślisz, że mógłbyś napisać raport z tego przesłuchania? Mam jeszcze coś do zrobienia, a może lepiej by było, gdybyś się tam nie zjawiał. Bez urazy.

Brwi Havelocka powędrowały w stronę czubka głowy.

– Zamierzasz przesłuchać SPZ?

– Tylko potrząsnąć kilkoma drzewami.


* * *

Miller sądził, że bycie pracownikiem ochrony w barze znanym jako miejsce spotkań SPZ wystarczy, żeby ściągnąć na siebie uwagę. Okazało się, że połowa twarzy, które rozpoznał w słabym świetle John Rock Gentlemen’s Club, należała do zwykłych obywateli. I niejeden w godzinach pracy nosił na bluzie logo Star Helix, tak jak on. Muzyka była czysto pasiarska: łagodne dzwonki z akompaniamentem cytry i gitary oraz słowami w kilku językach. Jakieś dwie godziny po końcu swojej zmiany, gdy popijał czwarte piwo i był prawie gotowy do spisania swojego planu na straty, przy barze obok niego usiadł wysoki, szczupły mężczyzna. Policzki upstrzone trądzikiem nadawały jego twarzy wygląd zniszczonej, ospowatej, choć poza tym sprawiał wrażenie, jakby miał się roześmiać. Nie była to pierwsza opaska SPZ, jaką zobaczył tego wieczora, ale gość nosił ją w sposób sugerujący arogancję i władzę. Miller kiwnął mu głową.

– Słyszałem, że rozpytuje pan o SPZ – odezwał się mężczyzna. – Chce pan dołączyć?

Miller uśmiechnął się i uniósł szklankę w świadomie niejednoznacznym geście.

– Z panem powinienem rozmawiać, gdybym faktycznie chciał? – zapytał lekkim tonem.

– Może mógłbym pomóc.

– W takim razie może mógłby mi pan odpowiedzieć na kilka pytań – powiedział, wyciągając terminal i z głośnym kliknięciem kładąc go na udającym bambus barze. Na ekranie jarzyło się zdjęcie Mateo Judda.

Mężczyzna z SPZ zmarszczył brwi, obracając ekran, by lepiej mu się przyjrzeć.

– Jestem realistą – wyznał Miller. – Kiedy wymuszaniem ochrony zajmował się Chucky Snails, zdarzało mi się rozmawiać z jego ludźmi. Tak samo było, gdy wymuszeniami zajęła się Ręka, a po nich Towarzystwo Złotej Gałęzi. Moja praca nie polega na powstrzymywaniu ludzi przed naginaniem reguł, tylko na utrzymywaniu stabilizacji na Ceres. Rozumie pan, co chcę powiedzieć?

– Nie do końca – odpowiedział facet z pobrużdżoną twarzą. Jego akcent sugerował wyższe wykształcenie niż spodziewał się Miller. – Co to za człowiek?

– Nazywa się Mateo Judd. Uruchomił wymuszenia ochrony w sektorze ósmym. I twierdzi, że robi to w imieniu SPZ.

– Ludzie mówią różne rzeczy, detektywie. Jest pan detektywem, prawda? Ale wspominał pan coś o realizmie.

– Jeśli SPZ zaczyna maczać palce w czarnorynkowej ekonomii Ceres, lepiej będzie dla wszystkich, jeśli będziemy ze sobą rozmawiać. Dogadywać się.

Mężczyzna zaśmiał się cicho i odsunął terminal. Z drugiej strony blatu przeszedł barman z pytaniem w oczach, które nie dotyczyło alkoholu. I nie było skierowane do Millera.

– Słyszałem, że w Star Helix można się natknąć na pewien poziom korupcji – stwierdził mężczyzna. – Ale przyznaję, że robi na mnie wrażenie pańska jednoznaczność. Wyjaśnię. SPZ nie jest organizacją przestępczą.

– Doprawdy? Mój błąd. Dałem się zmylić liczbą zabitych przez was ludzi...

– Chce mnie pan podpuścić. Bronimy swoich przed ludźmi, którzy uprawiają terroryzm ekonomiczny skierowany wobec Pasa. Przed Ziemianami. Przed Marsjanami. Zajmujemy się chronieniem Pasiarzy – oświadczył mężczyzna. – Nawet pana, detektywie.

– Terroryzm ekonomiczny? – zapytał Miller. – Wydaje się to trochę przesadzone.

– Tak pan uważa? Planety wewnętrzne traktują nas jak swoją siłę roboczą. Nakładają na nas podatki. Mówią, co mamy robić. Wymuszają swoje prawa i ignorują nasze w imię stabilizacji. W zeszłym roku podwoili cła na Tytanię. Dla pięciu tysięcy ludzi na kuli lodu wokół Neptuna, miesiące lotu skądkolwiek. Słońce jest dla nich tylko jasną gwiazdą. Pańskim zdaniem są w pozycji umożliwiającej żądanie rekompensaty? Zablokowali możliwość przyjmowania przez transportowce z pasa kontraktów na Europę. Biorą od nas dwukrotnie większe opłaty za dokowanie na Ganimedzie. Stacja naukowa na Febe? Nie wolno nam nawet wejść na orbitę wokół niej. Nie ma tam ani jednego Pasiarza. Cokolwiek tam robią, nie dowiemy się do czasu, aż odsprzedadzą nam tę technologię za dziesięć lat.

Miller napił się piwa i kiwnął głową na terminal.

– Czyli to nie jest ktoś od pana?

– Nie, nie jest.

Miller jeszcze raz kiwnął głową i schował terminal do kieszeni. Co dziwne, uwierzył mu. Facet nie sprawiał wrażenia bandyty. Nie miał w sobie typowej dla nich zuchwałości, chęci zaimponowania światu. Nie, ten człowiek był pewny siebie, rozbawiony, a pod tym wszystkim głęboko zmęczony. Miller znał takich żołnierzy, ale nie przestępców.

– Jeszcze jedno – powiedział Miller. – Szukam kogoś.

– Kolejne śledztwo?

– Niezupełnie. Juliette Andromeda Mao. Przedstawia się jako Julie.

– Powinienem ją znać?

– Jest w SPZ – stwierdził Miller, wzruszając ramionami.

– Zna pan wszystkich w Star Helix? – zapytał mężczyzna, a gdy Miller nie odpowiedział, dodał: – Jesteśmy znacząco więksi od pańskiej korporacji.

– Słuszna uwaga – przyznał Miller. – Jednak doceniłbym, gdyby spróbował się pan czegoś o niej dowiedzieć.

– Nie bardzo wiem, czemu miałbym wyświadczać panu przysługi.

– Nic nie szkodzi zapytać.

Mężczyzna z pobrużdżoną twarzą zaśmiał się i położył dłoń na ramieniu Millera.

– Niech pan tu nie wraca, detektywie – zasugerował i odszedł w tłum.

Miller zmarszczył brwi, pijąc kolejny łyk piwa. Gdzieś w głębi umysłu narastało w nim nieprzyjemne wrażenie wykonania złego ruchu. Był pewien, że SPZ próbuje wejść na Ceres, korzystając ze zniszczenia lodowcowca i nasilenia się wrogości i strachu Pasa wobec planet wewnętrznych. Jednak w jaki sposób łączyło się to z ojcem Julie Mao i jego podejrzanie precyzyjnie przewidzianym niepokojem? Czy też ze zniknięciem ze stacji Ceres mnóstwa urzędujących tu kryminalistów? Rozmyślania o tym przypominały oglądanie nieostro nagranego filmu. Miał wrażenie gdzieś tam coś było, ale poza jego obecnym zasięgiem.

– Zbyt wiele kropek – rzucił Miller. – Za mało kresek.

– Słucham? – zapytał barman.

– Nic takiego – odparł Miller, przesuwając po barze w jego stronę butelkę z w połowie wypitym piwem. – Dzięki.

W swojej dziurze Miller włączył muzykę. Liryczne śpiewy, które tak lubiła Candace w czasach, gdy byli młodzi i nawet jeśli nie pełni nadziei, to przynajmniej bardziej radośni w swoim fatalizmie. Ustawił światła na połowę mocy, licząc na to, że jeśli się odpręży i choć na kilka minut odpuści dręczącemu go poczuciu, że przegapił jakiś kluczowy szczegół, brakujący element sam wskoczy na swoje miejsce.

Był prawie pewien pojawienia się w głowie Candace, wzdychającej i patrzącej na niego krzywo, tak jak to miała w zwyczaju. Zamiast tego zaczął rozmawiać z Julie Mao. W półśnie z alkoholu i wyczerpania wyobraził sobie, że siedzi przy biurku Havelocka. Była w niewłaściwym wieku, młodsza niż byłaby prawdziwa kobieta. Wyglądała dokładnie jak osiemnastolatka uśmiechająca się ze zdjęcia. Dziewczyna, która ścigała się na Finwalu i wygrała. Miał poczucie zadawania jej pytań, a odpowiedzi niosły moc objawienia. Wszystko miało sens. Nie tylko zmiana w Towarzystwie Złotej Gałęzi i w sprawie jej porwania, ale i przeniesienia Havelocka, zniszczonego lodowcowca, a nawet życia i pracy Millera. Śnił o śmiejącej się Julie Mao i obudził się późno, z bólem głowy.

Havelock czekał przy biurku. Jego szeroka twarz niskiego Ziemianina wydawała się dziwnie obca, ale Miller próbował otrząsnąć się z tego wrażenia.

– Fatalnie wyglądasz – przywitał go Havelock. – Pracowita noc?

– Nie, to starość i picie taniego piwa – odpowiedział Miller.

Ktoś z obyczajówki krzyknął coś głośnego o ponownym zablokowaniu dostępu do plików i technik komputerowy przebiegł przez komisariat jak nerwowy karaluch. Havelock nachylił się bliżej z poważnym wyrazem twarzy.

– Poważnie, Miller – powiedział. – Wciąż jesteśmy partnerami i... tak całkiem szczerze, możesz być jedynym przyjacielem, jakiego mam na tej skale. Możesz mi zaufać. Jeśli chciałbyś mi coś powiedzieć, wal śmiało.

– Świetnie – zapewnił Miller. – Ale nie mam pojęcia, o czym mówisz. Zeszły wieczór był zmarnowany.

– Nie SPZ?

– Jasne, SPZ. W tych czasach nie da się splunąć na tej stacji, żeby nie trafić w jakiegoś gościa z SPZ. Po prostu żadnych użytecznych informacji.

Havelock odchylił się na krześle, mocno zaciskając wargi. Wzruszenie ramion Millera było pytaniem, na które Ziemianin odpowiedział, kiwając głową w stronę tablicy. Na jej szczycie znalazło się nowe zabójstwo. O trzeciej nad ranem, gdy Miller odbywał zmyślone rozmowy we śnie, ktoś otworzył dziurę Mateo Judda i wpakował mu ze strzelby cały ładunek balistycznego żelu prosto w lewe oko.

– No cóż – odezwał się Miller. – Myliłem się.

– W jakiej sprawie? – zapytał Havelock.

– SPZ nie przejmuje roli bandytów – wyjaśnił Miller. – Wchodzą w rolę policji.





Rozdział jedenasty





Holden


Donnager był brzydki.

Holden widział zdjęcia i filmy starych oceanicznych flot na Ziemi i nawet w wieku stali było w nich zawsze coś pięknego. Długie i gładkie, sprawiały wrażenie czegoś pędzącego z wiatrem, stworzenia ledwie utrzymywanego na smyczy. Donnager nie miał w sobie niczego takiego. Jak wszystkie długodystansowe statki kosmiczne – został zbudowany w konfiguracji „biurowca”: każdy pokład to jeden poziom budynku, z drabinami lub windami biegnącymi wzdłuż osi. Ciążenie zastępował stały ciąg.

Jednak Donnager faktycznie wyglądał jak budynek biurowy przewrócony na bok. Kanciasty i masywny, z małymi kopułkami wystającymi w pozornie losowych miejscach. Przy prawie pięciuset metrach długości miał rozmiary stutrzydziestopiętrowego wieżowca. Według Aleksa miał dwieście pięćdziesiąt tysięcy ton masy własnej, ale wyglądał na masywniejszego. Holden nie po raz pierwszy pomyślał o tym, jak głęboko ludzkie poczucie estetyki ukształtowało się w czasach, gdy gładkie obiekty przemykały przez powietrze. Donnager nigdy nie byłby w stanie przemieszczać się przez nic gęstszego od gazu międzygwiezdnego, więc wszelkie krzywizny i ostre kąty były stratą miejsca. W ten sposób powstało coś brzydkiego.

Oraz groźnego. Podczas gdy Holden przyglądał się ze swojego miejsca obok Aleksa w kokpicie Rycerza, potężny pancernik dopasował do nich kurs, zbliżając się powoli, a potem pozornie zatrzymując się nad nimi. Otworzyła się brama doku, rozdzierając czarny brzuch Donnagera kwadratem słabego, czerwonego światła. Rycerz zapiszczał płaczliwie, przypominając o skierowanych na swój kadłub laserach celowniczych. Holden rozejrzał się w poszukiwaniu wycelowanych w nich działek obrony punktowej. Żadnych nie dostrzegł.

Kiedy Aleks się odezwał, Holden podskoczył.

– Potwierdzam, Donnager – zabrzmiał głos pilota. – Mamy blokadę sterowania. Wyłączam ciąg.

Zniknęły ostatnie ślady wagi. Oba statki wciąż pędziły tysiące kilometrów na minutę, ale ich zgodne kursy sprawiały wrażenie bezruchu.

– Mamy pozwolenie na dokowanie, kapitanie. Wejść do środka?

– Chyba już za późno na próbę ucieczki, panie Kamal – odpowiedział Holden. Wyobraził sobie, że Aleks popełnia błąd, który Donnager uzna za zagrożenie i działka obrony punktowej wyrzucą w ich stronę kilkaset tysięcy pokrytych teflonem kawałów stali.

– Powoli, Aleks – polecił.

– Mówią, że jeden taki może zniszczyć planetę – zabrzmiał z głośnika głos Naomi. Siedziała przy konsoli dowodzenia pokład niżej.

– Każdy może zniszczyć planetę z orbity – odpowiedział Holden. – Nawet nie potrzeba bomb. Wystarczy wyrzucić ze śluzy kowadło. Ta rzecz tutaj mogłaby zniszczyć... cholera. Cokolwiek.

Przesunęły ich delikatne pchnięcia odpalanych rakiet manewrowych. Holden wiedział, że to Aleks wprowadza ich do środka, ale nie mógł się pozbyć wrażenia, że Donnager ich połyka.


* * *

Dokowanie trwało prawie godzinę. Gdy Rycerz znalazł się wewnątrz doku, prom został chwycony przez potężny manipulator i umieszczony na pustym fragmencie pokładu. Jednostka została objęta klamrami, a towarzyszące temu metaliczne uderzenie przetoczyło się przez kadłub Rycerza w sposób kojarzący się Holdenowi z zatrzaśnięciem magnetycznego zamka w areszcie.

Marsjanie wysunęli z jednej ze ścian kołnierz dokowy i podłączyli go do śluzy Rycerza. Holden zebrał załogę przy wewnętrznym włazie.

– Żadnych karabinów, noży, niczego, co mogłoby wyglądać jak broń – zarządził. – Pewnie nie będą mieć nic przeciwko terminalom ręcznym, ale na wszelki wypadek je wyłączcie. Jeśli zażądają, oddajcie je bez protestów. Nasze przeżycie może zależeć od tego, czy uznają, że słuchamy ich rozkazów.

– Jasne – burknął Amos. – Sukinsyny zabili McDowella, ale to my mamy być grzeczni...

Aleks zaczął coś odpowiadać, ale Holden go uciszył.

– Aleks, odsłużyłeś dwadzieścia lat w FMRK. Powinniśmy wiedzieć coś jeszcze?

– To, co powiedziałeś, szefie. Tak jest, sir, nie sir i baczność na rozkaz. Szeregowi żołnierze będą w porządku, ale z oficerów w szkoleniu bardzo starannie wybija się poczucie humoru.

Holden popatrzył na swoją maleńką załogę, miał cichą nadzieję, że sprowadzając ich tutaj, nie skazał ich na śmierć. Otworzył śluzę i popłynęli w nieważkości w głąb krótkiego kołnierza dokowego. Kiedy dotarli do śluzy na drugim końcu – nieskazitelnie gładkiej tafli szarych kompozytów – wszyscy przesunęli się do podłogi. Zaskoczyły buty magnetyczne. Śluza zamknęła się i syczała na nich przez kilka sekund, po czym otworzyła się na większe pomieszczenie, ukazując kilkunaście czekających na nich osób. Holden rozpoznał kapitan Theresę Yao. Było tam też kilku innych oficerów floty, ewidentnie z jej sztabu, jeden mężczyzna w mundurze podoficera z ledwie ukrywanym wyrazem zniecierpliwienia na twarzy i sześciu marines w ciężkich pancerzach bojowych z karabinami szturmowymi. Broń skierowano na nich, więc Holden uniósł ręce.

– Nie jesteśmy uzbrojeni – oświadczył, uśmiechnął się i spróbował wyglądać niegroźnie.

Karabiny nie drgnęły, ale kapitan Yao wystąpiła do przodu.

– Witamy na pokładzie Donnagera – odezwała się. – Sprawdźcie ich, bosmanie.

Podoficer podszedł do nich, po czym szybko i profesjonalnie ich obmacał. Po skończeniu pokazał skierowany w górę kciuk w stronę marines. Lufy karabinów zostały opuszczone, a Holden musiał się bardzo starać, by nie odetchnąć głośno.

– Co teraz, kapitanie? – zapytał Holden lekkim tonem.

Zanim Yao odpowiedziała, krytycznie przyglądała mu się przez kilka sekund. Włosy miała ściągnięte w kucyk, a kilka siwych pasm wykreślało na jej głowie proste linie. Z bliska zobaczył delikatne oznaki wieku w postaci zmarszczek w kącikach ust i oczu. Jednak kamienny wyraz twarzy emanował cichą arogancją, wspólną wszystkim znanym mu kapitanom floty. Zastanawiał się, co widziała, patrząc na niego, jednak oparł się pokusie przeczesania tłustych włosów.

– Bosman Gunderson zabierze was do wyznaczonych kwater i zadba o wasze potrzeby – odpowiedziała. – Ktoś niedługo zjawi się, żeby was przesłuchać.

Bosman Gunderson ruszył, by wyprowadzić ich z pomieszczenia, gdy Yao znów się odezwała, tym razem ostrym głosem.

– Panie Holden, jeśli wie pan coś na temat sześciu lecących za wami statków, proszę powiedzieć mi teraz. Mniej więcej godzinę temu daliśmy im dwie godziny na zmianę kursu. Jak na razie tego nie zrobili. Za godzinę rozkażę wystrzelić torpedy. Jeśli to pańscy znajomi, może pan oszczędzić im mnóstwa problemów.

Holden pokręcił energicznie głową.

– Wiem tylko tyle, że wyruszyli z Pasa zaraz po tym, jak pani wyleciała nam na spotkanie, kapitanie – odpowiedział. – Nie rozmawiali z nami. Sądzimy, że to zaniepokojeni obywatele Pasa, którzy chcą się z bliska przyglądać wydarzeniom.

Yao kiwnęła głową. Jeśli świadkowie ją niepokoili, nie pokazała tego po sobie.

– Zabierzcie ich na dół, bosmanie – powiedziała i odwróciła się.

Bosman Gunderson gwizdnął cicho i wskazał na jedne z drzwi. Załoga Holdena wyszła za nim, prowadząc za sobą eskortę w postaci marines. W drodze przez Donnagera Holden mógł pierwszy raz przyjrzeć się z bliska marsjańskiemu pancernikowi. Nigdy nie służył na pancerniku we flocie ONZ, a w ogóle odwiedził je może trzy razy w ciągu siedmiu lat, za każdym razem w doku i zwykle z okazji przyjęcia. Donnager był w każdym calu odrobinę lepszy od każdej jednostki ONZ, na jakiej służył. Mars naprawdę buduje je lepiej od nas.

– Cholera, pierwszy, oni naprawdę pilnują tu czystości – z tyłu skomentował Amos.

– Podczas długich lotów większość załogi nie ma nic do roboty – odpowiedział Aleks. – Więc kiedy nie robisz niczego innego, to pucujesz.

– Widzisz, i dlatego latam na transportowcach – rzucił Amos. – Sprzątanie pokładów albo upijanie się i rżnięcie – mam swoje preferencje.

Kiedy szli labiryntem korytarzy, przez okręt przeszły lekkie wibracje i powoli pojawiło się ciążenie. Lecieli na ciągu. Holden dotknął piętą suwaka na bucie, wyłączając magnesy.

Po drodze nie zobaczyli prawie nikogo, a nieliczne widziane osoby szły szybko i nie odzywały się, ledwie zaszczycając ich spojrzeniem. Przy sześciu ścigających ich statkach wszyscy musieli być na stanowiskach. Kiedy kapitan Yao mówiła, że za godzinę wystrzeli torpedy, w jej głosie nie było ani cienia groźby. Po prostu stwierdzała fakt. Dla większości młodych marynarzy na statku będzie to prawdopodobnie pierwsza okazja znalezienia się w stanie rzeczywistej walki – jeśli w ogóle będzie można mówić o czymś takim. Holden nie wierzył, że do tego dojdzie.

Zastanawiał się, jak zinterpretować fakt, że Yao była gotowa zniszczyć grupę statków z Pasa tylko dlatego, że leciały blisko i na czarno. To sugerowało, że nie zawahałaby się zniszczyć lodowcowiec taki jak Cant, gdyby uznała, że ma do tego powód.

Gunderson zatrzymał się przed włazem z wymalowanym identyfikatorem OQ117. Wsunął kartę do zamka i gestem zaprosił ich do środka.

– Wygląda to lepiej niż się spodziewałem – skomentował Shed, wyraźnie pod wrażeniem.

Jak na okrętowe standardy pomieszczenie było całkiem spore. W kabinie umieszczono sześć prycz przeciążeniowych oraz stolik i cztery krzesła, przymocowane do pokładu zaczepami magnetycznymi. Drzwi w jednej ze ścian prowadziły do mniejszego pomieszczenia z ubikacją i zlewem. Gunderson i porucznik marines weszli z nimi do środka.

– Na razie tu będziecie mieszkać – oświadczył bosman. – Na ścianie jest panel łączności. Przed włazem będzie stało dwóch ludzi porucznika Kelly’ego. Wywołajcie ich, jeśli czegoś będziecie potrzebować.

– Jakieś żarcie? – zapytał Amos.

– Przyślemy coś. Musicie tu zostać do czasu, aż was wezwiemy – dodał Gunderson. – Ma pan coś do dodania, poruczniku Kelly, sir?

Porucznik marines obejrzał ich sobie.

– Ludzie na zewnątrz mają wam zapewnić ochronę, ale zareagują w nieprzyjemny sposób, jeśli zaczniecie sprawiać problemy – oznajmił. – Zrozumiano?

– Absolutnie – zapewnił Holden. – Proszę się nie martwić, moi ludzie będą najspokojniejszymi gośćmi, jakich tu przyjmowaliście.

Kelly kiwnął głową Holdenowi w geście, który wydawał się autentyczną wdzięcznością. Był profesjonalistą wykonującym nieprzyjemne zadanie. Holden go rozumiał. Znał też dość marines, by wiedzieć, jak nieprzyjemni potrafili być, gdy ktoś im się stawiał.

– Czy może pan po drodze zabrać pana Holdena na spotkanie, poruczniku? – zapytał Gunderson. – Chciałbym jak najszybciej mieć to z głowy.

Kelly przytaknął i lekko ujął łokieć Holdena.

– Proszę ze mną, sir – powiedział.

– Gdzie idziemy, poruczniku?

– Porucznik Lopez poprosił o spotkanie, gdy tylko wejdziecie na pokład. Zabieram pana do niego.

Shed nerwowo popatrzył na marine, potem na Holdena i z powrotem. Naomi kiwnęła głową. Holden powiedział sobie w duchu, że jeszcze się wszyscy zobaczą. I nawet, że to dość prawdopodobne.

Kelly poprowadził Holdena przez statek energicznym krokiem. Karabinu nie trzymał już w gotowości, tylko zwiesił go luźno z ramienia. Albo nie uważał, by Holden miał sprawiać kłopoty, albo spodziewał się, że w razie potrzeby i tak sobie z nim poradzi.

– Czy mogę zapytać, kim jest porucznik Lopez?

– To facet, który chce się z panem spotkać – odpowiedział Kelly.

Kelly zatrzymał się przed zwykłymi szarymi drzwiami, zapukał i wprowadził Holdena do małego pokoiku ze stołem i dwoma, na oko niewygodnymi, krzesłami. Ciemnowłosy mężczyzna ustawiał właśnie rejestrator. Machnął niedbale ręką w stronę krzesła. Holden usiadł. Siedzenie było jeszcze mniej wygodne niż się zdawało.

– Może pan iść, panie Kelly – powiedział mężczyzna, który zapewne był Lopezem. Kelly wyszedł i zamknął za sobą drzwi.

Kiedy Lopez skończył, usiadł po drugiej stronie stołu i wyciągnął rękę. Holden ją uścisnął.

– Jestem porucznik Lopez. Tego pewnie dowiedział się pan od Kelly’ego, i pracuję w wywiadzie, czego prawie na pewno nie powiedział. Moja praca to nie tajemnica, ale trepów szkolą, żeby nie paplali bez potrzeby.

Lopez sięgnął do kieszeni, wyciągnął z niej małą paczkę białych cukierków i wziął jednego do ust. Nie zaoferował ich Holdenowi. Źrenice ssącego cukierek Lopeza skurczyły się do małych kropek. Środki zwiększające koncentrację. Podczas przesłuchania będzie obserwował każde drgnięcie mięśni na twarzy Holdena. Przy czymś takim trudno skłamać.

– Porucznik James R. Holden z Montany – rozpoczął. To nie było pytanie.

– Tak jest, sir. – Holden i tak potwierdził.

– Siedem lat w FONZ, ostatni przydział niszczyciel Zhang Fei.

– To ja.

– Według pańskich akt został pan wyrzucony za napaść na przełożonego – powiedział Lopez. – To straszna klisza, Holden. Poważnie uderzył pan kapitana?

– Niestety. Nie trafiłem. Złamałem sobie rękę na ścianie.

– Jak to się stało?

– Był szybszy niż myślałem – wyjaśnił Holden.

– A czemu pan próbował?

– Dokonałem na niego projekcji odrazy, którą odczuwałem do siebie. I czystym przypadkiem w efekcie uderzyłem właściwą osobę – wyznał Holden.

– Wygląda na to, że trochę się pan nad tym zastanawiał od tamtego czasu – skomentował Lopez, ani na chwilę nie spuszczając z Holdena spojrzenia zwężonych źrenic. – Terapia?

– Mnóstwo czasu do rozmyślań na Canterbury.

– I do czego pan doszedł w trakcie tych rozmyślań? – Lopez zignorował nasuwające się otwarcie.

– Koalicja przydeptuje karki mieszkających tu ludzi już od ponad stu lat. Nie podobała mi się rola buta.

– Czyli sympatyk SPZ? – zapytał Lopez, nie zmieniając wyrazu twarzy.

– Nie. Nie zmieniłem stron. Przestałem grać. Nie zrezygnowałem z obywatelstwa. Lubię Montanę. Jestem tutaj, bo lubię latanie, a pracę mogłem dostać tylko na takiej zardzewiałej pasiarskiej krypie jak Canterbury.

Lopez po raz pierwszy się uśmiechnął.

– Jest pan wyjątkowo szczerym człowiekiem, panie Holden.

– Owszem.

– Czemu twierdził pan, że pański statek został zniszczony przez marsjański okręt wojenny?

– Nic takiego nie powiedziałem. Wyjaśniłem to w swojej transmisji. Statek dysponował technologią dostępną flotom planet wewnętrznych i znalazłem element sprzętu FMRK w urządzeniu, które wykorzystano do zatrzymania nas.

– Będziemy chcieli to zobaczyć.

– Proszę bardzo.

– Według akt był pan jedynym dzieckiem zbiorowego małżeństwa. – Lopez zachowywał się, jakby ani na chwilę nie przerwali rozmowy o przeszłości Holdena.

– Tak, pięciu ojców, trzy matki.

– Tylu rodziców dla jednego dziecka – powiedział Lopez, powoli wyciągając kolejny cukierek. Marsjanie mieli dużo miejsca dla tradycyjnych rodzin.

– Ulga podatkowa dla ośmiorga dorosłych mających tylko jedno dziecko pozwoliła im nabyć dwadzieścia dwa akry przyzwoitej ziemi uprawnej. Na Ziemi żyje ponad trzydzieści miliardów ludzi. Dwadzieścia dwa akry to prawie park narodowy – wyjaśnił Holden. – Poza tym mieszanka DNA jest prawidłowa. Nie są moimi rodzicami tylko z nazwy.

– Jak zdecydowali, kto pana urodzi?

– Mama Elise miała najszersze biodra.

Lopez włożył do ust drugiego cukierka i ssał go przez kilka chwil. Zanim znów się odezwał, zatrząsł się pokład. Rejestrator zachwiał się na wysięgniku.

– Wystrzały torped? – zapytał Holden. – Wygląda na to, że te statki z Pasa nie zmieniły kursu.

– Jakieś uwagi na ten temat, panie Holden?

– Tylko tyle, że nie wygląda na to, żebyście mieli jakieś skrupuły odnośnie do zabijania Pasiarzy.

– Postawił nas pan w położeniu, w którym nie możemy sobie pozwolić na okazywanie słabości. Po pańskich oskarżeniach jest mnóstwo ludzi, którzy nie mają o nas dobrego zdania.

Holden wzruszył ramionami. Jeśli mężczyzna spodziewał się zobaczyć u Holdena poczucie winy lub żal, nie trafił. Statki Pasiarzy dobrze wiedziały, co robią, lecąc w tę stronę. Nie zmieniły kursu. Jednak coś nie dawało mu spokoju.

– Mogą was nienawidzić ze wszystkich sił – stwierdził Holden – ale trudno jest znaleźć dość samobójców do obsadzenia sześciu statków. Może uważają, że wymkną się torpedom.

Lopez nie drgnął, z całym ciałem nienaturalnie nieruchomym pod wpływem wspomagającego narkotyku.

– My... – zaczął Lopez, gdy urwał mu klakson oznajmiający alarm. W małej kabinie zabrzmiał ogłuszająco.

– Jasna cholera, czy oni strzelają? – zapytał Holden.

Lopez otrząsnął się jak człowiek budzący się z transu. Wstał i wcisnął klawisz interkomu przy drzwiach. Kilka sekund później do środka wszedł marine.

– Zabierzcie pana Holdena do jego kajuty – polecił Lopez, po czym wybiegł z pokoju.

Żołnierz lufą karabinu wskazał korytarz. Na jego twarzy nie było ani śladu ciepła.

Wszystko fajnie i miło do czasu, aż ktoś odpowie ogniem, pomyślał Holden.


* * *

Naomi poklepała miejsce na pryczy obok siebie i uśmiechnęła się.

– Wbijali ci igły pod paznokcie? – zapytała.

– Otóż nie, gość był zdumiewająco ludzki jak na oficera wywiadu floty – odpowiedział Holden. – Oczywiście, dopiero zaczynał się rozgrzewać. Słyszeliście coś na temat tamtych statków?

– Nie – odpowiedział Aleks. – Ale ten alarm sugeruje, że nagle zaczęli je traktować poważnie.

– To szaleństwo – szepnął Shed. – Ludzie latają w metalowych bańkach, a potem próbują sobie w nich wzajemnie wybić dziury. Widzieliście kiedyś skutki długotrwałej dekompresji i narażenia na zimno? Rozrywa naczynia włoskowate w oczach i skórze. Uszkodzenie tkanki płuc może spowodować ciężkie śródmiąższowe zapalenie płuc z bliznowaceniem typu rozedmowego. Oczywiście, jeśli się po prostu nie zginie.

– Cholernie pocieszające, doktorku. Pięknie dziękujemy – rzucił Amos.

Statek zaczął nagle wibrować w synkopowanym, ale bardzo wysokim rytmie. Aleks popatrzył na Holdena szeroko otwartymi oczami.

– Właśnie zaczęły strzelać działka obrony punktowej. A to oznacza nadlatujące torpedy – powiedział. – Lepiej się przypnijcie, drogie dzieci. Statek może zacząć gwałtowne manewry.

Wszyscy oprócz Holdena byli już przypięci do prycz, więc poszedł ich śladem.

– Nie znoszę tego. Cała faktyczna akcja dzieje się tysiące kilometrów stąd i nie mamy żadnych instrumentów, żeby się jej przyjrzeć – zamarudził Aleks. – Nawet nie dowiemy się, że coś przedarło się przez ekran ochronny do chwili, gdy rozerwie kadłub.

– Rety, wszyscy cholernie dobrze się teraz bawią – skomentował głośno Amos.

Shed zacisnął wargi kredowo białej twarzy. Holden pokręcił głową.

– Nic takiego się nie stanie – oświadczył. – Tego okrętu nie da się zniszczyć. Ktokolwiek leci na tamtych statkach, może sobie trochę postrzelać, ale to wszystko.

– Z całym należnym szacunkiem, kapitanie – odpowiedziała Naomi – tamte jednostki powinny być już dawno zniszczone, a wciąż walczą.

Stłumione odgłosy odległej bitwy nie ustawały. Od czasu do czasu kadłub przenikało głębokie drżenie wystrzeliwanej torpedy. Wszystkie płaszczyzny delikatnie wibrowały od ognia szybkostrzelnych działek obrony punktowej. Holden nie zdawał sobie sprawy, że usnął, dopóki nie został wyrwany ze snu przez ogłuszający ryk. Amos i Aleks krzyczeli. Shed wrzeszczał.

– Co się stało? – Holden spróbował przekrzyczeć hałas.

– Dostaliśmy, kapitanie! – wykrzyczał Aleks. – To było trafienie torpedą!

Nagle zniknęło ciążenie. Donnager wyłączył silniki. Albo zostały zniszczone.

– Kurwa, kurwa, kurwa! – Amos nie przestawał krzyczeć.

Ale przynajmniej Shed przestał się drzeć. Siedział teraz na swojej pryczy z bladą twarzą i szeroko otwartymi oczami. Holden odpiął pasy bezpieczeństwa i odepchnął się w stronę panelu łączności.

– Jim! – krzyknęła Naomi. – Co robisz?

– Musimy się dowiedzieć, co się tam dzieje – rzucił przez ramię Holden.

Kiedy dotarł do ściany przy włazie, wcisnął przycisk wywołania na panelu łączności. Nie było odpowiedzi. Wcisnął go ponownie, potem zaczął walić we właz. Nikt nie przyszedł.

– Gdzie są nasi cholerni marines? – zapytał.

Światła przygasły, potem zajaśniały z powrotem. Potem znowu i jeszcze raz, w wolnym rytmie.

– Strzelają wieżyczki Gaussa. Cholera. Walka na mały dystans – skomentował w zachwycie Aleks.

W całej historii Koalicji żaden pancernik nie wdał się jeszcze w walkę na małym dystansie. A jednak teraz do tego doszło: strzelali z wielkich dział okrętu, co znaczyło, że odległość była dostatecznie mała, by stosowanie broni niekierowanej miało sens. Już tylko setki lub dziesiątki kilometrów, nie tysiące. Statki z Pasa jakimś cudem przetrwały salwy torpedowe z Donnagera.

– Czy ktoś oprócz mnie też uważa, że to kurewsko dziwne? – zapytał Amos ze śladem paniki w głosie.

Donnager zaczął dzwonić jak gong uderzany wielokrotnie olbrzymim młotem. Ogień przeciwnika.

Pocisk z działa gausowskiego, który zabił Sheda, nie wydał żadnego dźwięku. Niczym w magicznej sztuczce na przeciwległych ścianach kabiny pojawiły się dwie okrągłe dziury w linii, która przecinała pryczę Sheda. W jednej chwili medyk tam był, a w następnej jego głowa zniknęła od grdyki w górę. Tętnicza krew tryskała w czerwonej chmurze, odsysana w cienkie kreski schodzące spiralą do dziur w ścianach pomieszczenia wraz z uciekającym powietrzem.





Rozdział dwunasty





Miller


Miller pracował w ochronie od trzydziestu lat. Przemoc i śmierć były jego starymi towarzyszami. Kobiety, mężczyźni. Zwierzęta. Dzieci. Kiedyś trzymał za rękę kobietę, która wykrwawiała się na śmierć. Zabił dwóch ludzi, wciąż widział ich śmierć, gdy zamknął oczy i o tym pomyślał. Gdyby ktoś o to spytał, powiedziałby, że niewiele w życiu mogło nim jeszcze wstrząsnąć.

Jednak jeszcze nigdy nie widział, jak zaczyna się wojna.

Wybitny Hiacynt pełen był ludzi przychodzących tu między zmianami. Kobiety i mężczyźni w mundurach ochroniarzy – głównie ze Star Helix, ale także kilku mniejszych firm – pili po pracy i próbowali się odprężyć albo przyszli na śniadanie przed pracą: kawę, grzyby w słodkim sosie i kiełbaski z homeopatyczną dawką mięsa. Miller żuł kiełbaskę i oglądał wiadomości wyświetlane na monitorze na ścianie. Szef działu stosunków zewnętrznych Star Helix wyglądał na bardzo szczerego, emanował spokojem i pewnością siebie, tłumacząc, jak wszystko staczało się do piekła.

– Wstępne skany sugerują, że wybuch był wynikiem nieudanej próby zamocowania do stacji dokującej głowicy jądrowej. Władze marsjańskie określają zdarzenie jako „rzekome działania terrorystyczne” i odmówiły komentarza do czasu przeprowadzenia śledztwa.

– Następna – odezwał się zza jego pleców Havelock. – Wiesz, w końcu któremuś z tych dupków uda się to zrobić.

Miller odwrócił się na krześle, po czym kiwnął i wskazał miejsce obok. Havelock usiadł.

– To będzie ciekawy dzień – skomentował Miller. – Właśnie miałem do ciebie dzwonić.

– Tak, przepraszam – odpowiedział partner. – Trochę jakby zaspałem.

– Jakieś wieści o przeniesieniu?

– Nie – odpowiedział Havelock. – Pewnie moje podanie utknęło na jakimś biurku na Olimpie. A co z tobą? Coś nowego w sprawie dziewczyny od zlecenia?

– Jeszcze nie – przyznał Miller. – Słuchaj, chciałem się z tobą spotkać, zanim wejdziemy, bo... potrzebuję paru dni, żeby zająć się kilkoma wątkami w sprawie Julie. A przy tym wszystkim, co się tu dzieje, Shaddid nie chce, żebym się do tego przykładał.

– Ale ty ją ignorujesz – stwierdził Havelock. To nie było pytanie.

– Mam przeczucie w tej sprawie.

– To jak mogę ci pomóc?

– Chciałbym, żebyś mnie krył.

– A jak niby mam to zrobić? – zapytał Havelock. – Przecież nie mogę im powiedzieć, że jesteś chory. Mają dostęp do twojej kartoteki medycznej, tak samo jak do wszystkich innych.

– Powiedz im, że ostatnio więcej piję – poprosił Miller. – Że wpadła do mnie Candace. To moja była żona.

Havelock ze zmarszczonym czołem zajął się kiełbaską. Ziemianin powoli pokręcił głową – nie w odmowie, raczej przygotowując się do pytania. Miller czekał.

– Chcesz mi powiedzieć, że wolisz, żeby szefowa myślała, że nie przychodzisz do pracy, bo się upijasz z rozpaczy, zamiast porządnie wykonywać zlecenie, które ci przydzieliła? Nie łapię tego.

Miller oblizał wargi i nachylił się do przodu, opierając się łokciami o gładki, białawy stół. Ktoś wydrapał w plastiku wzór. Rozerwany krąg. I to w knajpie gliniarzy.

– Sam do końca nie wiem, o co w tym wszystkim chodzi – przyznał Miller. – Jest tu trochę różnych rzeczy, które jakoś się ze sobą łączą, i nie jestem pewien, co z tego wyjdzie. Dopóki nie będę wiedział więcej, nie mogę się wychylać. A jak facet nagle zapała do swojej byłej uczuciem i przez kilka dni będzie topił żale w butelce, nikogo to nie wzruszy.

Havelock znowu pokręcił głową, tym razem z niedowierzaniem. Gdyby był Pasiarzem, zrobiłby ten ruch rękami, żeby był widoczny nawet przy założonym skafandrze próżniowym. Kolejny z tysiąca drobiazgów, którymi zdradzał się człowiek dorastający poza Pasem. Na ściennym monitorze pojawił się obraz blondynki w mundurze. Szef działu stosunków zewnętrznych mówił o taktycznej odpowiedzi marsjańskiej floty i o tym, czy za nasilonym wandalizmem stało SPZ. Tak właśnie określał grzebanie przy przeciążonym reaktorze fuzyjnym, z którego ktoś chciał zrobić pułapkę na statki: wandalizm.

– To wszystko nie trzyma się kupy – powiedział Havelock i przez chwilę Miller nie wiedział, czy chodzi mu o partyzanckie akcje Pasiarzy, odpowiedź Marsa czy przysługę, o którą poprosił. – Poważnie. Gdzie jest Ziemia? Przy tym wszystkim, co się tu dzieje, nie słyszymy ani słowa o Ziemi.

– A czemu mielibyśmy słyszeć? – zapytał Miller. – Aktualnie ścierają się Mars z Pasem.

– Kiedy ostatnio Ziemia pozwoliła, żeby coś większego działo się bez wsadzania w to nosa? – zapytał Havelock i westchnął. – Dobra. Jesteś zbyt pijany, żeby przyjść do pracy. Twoje życie uczuciowe wzięło w łeb. Spróbuję cię kryć.

– Tylko kilka dni.

– Dopilnuj, żebyś wrócił, zanim ktoś uzna, że to doskonała okazja do wyeliminowania ziemskiego gliniarza w przypadkowej strzelaninie.

– Masz to jak w banku – zapewnił Miller, wstając od stołu. – Uważaj na siebie.

– Nie musisz mi tego powtarzać – odparł Havelock.


* * *

Ośrodek Ceres Jiu Jitsu mieścił się blisko portu, gdzie ciążenie odśrodkowe było najsilniejsze. Dziura była przerobionym magazynem sprzed czasów wielkiego rozkręcania. Cylinder spłaszczony w miejscu ułożenia podłogi mniej więcej w jednej trzeciej wysokości od dna. Z zaokrąglonego sufitu zwisały stelaże z różnej długości kijami, bambusowymi mieczami i plastikowymi nożami treningowymi. Wypolerowany kamień odbijał echem stękania mężczyzn ćwiczących z maszynami oporowymi i uderzenia kobiet w ciężki worek treningowy na tyłach. Na środku maty stało trzech uczniów, rozmawiając przyciszonymi głosami.

Na przedniej ścianie po obu stronach wejścia powieszono zdjęcia. Żołnierze w mundurach. Agenci ochrony z kilku korporacji z Pasa. Niewielu ludzi z planet wewnętrznych, ale kilku się znalazło. Tabliczki upamiętniające miejsca w zawodach. Arkusz drobnym drukiem opisujący historię szkoły.

Jeden z uczniów krzyknął i padł na matę, zabierając ze sobą jednego z pozostałych. Ten wciąż stojący pochwalił kolegów i pomógł im wstać. Miller przyglądał się zdjęciom na ścianie, mając nadzieję, że znajdzie Julie.

– Mogę w czymś pomóc?

Mężczyzna był o pół głowy niższy od Millera i dwa razy szerszy. Powinien przez to wyglądać jak Ziemianin, ale wszystko inne wskazywało, że jest Pasiarzem. Miał na sobie jasny dres, który nadawał skórze ciemniejszy wygląd. Jego uśmiech wyrażał zaciekawienie i spokój, jak u nasyconego drapieżnika. Miller kiwnął mu głową.

– Detektyw Miller – przedstawił się. – Pracuję w ochronie stacji. Chciałbym zdobyć trochę informacji o pana uczennicy.

– Czy to oficjalne dochodzenie? – zapytał mężczyzna

– Tak – powiedział Miller. – Obawiam się, że tak.

– W takim razie ma pan nakaz.

Miller uśmiechnął się. Mężczyzna zrobił to samo.

– Nie udzielamy żadnych informacji o naszych uczniach bez nakazu sądowego – wyjaśnił. – Takie zasady.

– Szanuję to – odpowiedział Miller. – Poważnie. Rzecz w tym, że... niektóre elementy tego śledztwa są może trochę bardziej oficjalne od innych. Dziewczyna nie ma żadnych kłopotów, niczego nie zrobiła. Ale ma na Lunie rodzinę, która bardzo chciałaby ją odnaleźć.

– Porwanie – skomentował mężczyzna, składając ręce. Spokojna twarz zrobiła się zimna bez żadnego widocznego ruchu.

– Tylko ta oficjalna część – zapewnił Miller. – Mogę zdobyć nakaz i możemy przepuścić to wszystko przez właściwe kanały. Ale wtedy będę musiał powiedzieć szefowej. A im więcej ona wie, tym mniejsze mam pole do manewru.

Mężczyzna nie zareagował. Jego bezruch był niepokojący. Miller miał problemy z zachowaniem spokoju. Kobieta atakująca ciężki worek treningowy na drugim końcu sali zaczęła wyprowadzać serię szybkich uderzeń, głośno krzycząc przy każdym z nich.

– Kto? – zapytał mężczyzna.

– Julie Mao – wyjaśnił Miller. Sądząc po kompletnym braku reakcji, równie dobrze mógłby powiedzieć, że szukał matki Buddy. – Chyba ma kłopoty.

– Czemu obchodzi pana jej los?

– Nie potrafię udzielić odpowiedzi na to pytanie – przyznał detektyw. – Po prostu tak jest. Jeśli nie chce mi pan pomóc, to trudno.

– A wtedy zdobędzie pan nakaz. Załatwi sprawę właściwymi kanałami.

Miller zdjął kapelusz, przesunął długą ręką przez środek głowy i z powrotem założył nakrycie.

– Prawdopodobnie nie.

– Proszę mi pokazać dokumenty – powiedział instruktor.

Miller wyciągnął terminal i pozwolił mężczyźnie potwierdzić, że faktycznie jest tym, za kogo się podaje. Mężczyzna po chwili oddał urządzenie i wskazał na małe drzwi za workami. Miller poszedł za nim.

Biuro było ciasne. Małe biurko z laminowanej płyty z miękką kulą zamiast krzesła. Dwa stołki wyglądające jakby pochodziły z baru. Szafka na papiery z małym, śmierdzącym ozonem i olejem fabrykatorem, z którego zapewne pochodziły plakietki i certyfikaty.

– Czemu rodzina chce ją odzyskać? – zapytał mężczyzna, siadając na kuli. Można jej było używać jak krzesła, jednak wymagała pilnowania równowagi. Miejsce do odpoczynku bez odpoczynku.

– Myślą, że coś jej zagraża. Przynajmniej tak mówią, a na razie nie mam powodu, żeby im nie wierzyć.

– Jakiego rodzaju zagrożenie?

– Nie wiem – wyznał Miller. – Wiem, że była na stacji. Wiem, że poleciała do Tycho, ale to wszystko, co o niej mam.

– Jej rodzina chce ją mieć z powrotem na swojej stacji?

Instruktor wyraźnie znał jej rodzinę. Miller zapamiętał sobie tę informację bez okazywania tego po sobie.

– Nie sądzę – odpowiedział. – Ostatnia wiadomość, jaką jej wysłali, została nadana z Luny.

– Z głębi studni. – Sposób, w jaki to powiedział sugerował nieprzyjemną chorobę.

– Szukam kogoś, kto wie, z kim poleciała. Jeśli jest w trasie, to gdzie się wybierała i kiedy miała tam dotrzeć. Czy jest w zasięgu przekazu kierunkowego.

– Nie mam żadnej z tych informacji – powiedział instruktor.

– Zna pan kogoś, kogo mógłbym spytać?

Przez chwilę panowała cisza.

– Może. Spróbuję się czegoś dla pana dowiedzieć.

– Może mi pan powiedzieć o niej coś jeszcze?

– Zaczęła uczęszczać do studia pięć lat temu. Kiedy tu przyszła, była... gniewna. Niezdyscyplinowana.

– Ale zrobiła się lepsza – skomentował Miller. – Brązowy pas, tak?

Mężczyzna uniósł brwi.

– Jestem gliną – przypomniał Miller. – Mam swoje sposoby.

– Poprawiła się – przyznał nauczyciel. – Została zaatakowana. Krótko po przybyciu do Pasa. Chciała dopilnować, żeby nic takiego się nie powtórzyło.

– Zaatakowana – powtórzył Miller, starając się odczytać niuanse w głosie rozmówcy. – Zgwałcona?

– Nie pytałem. Intensywnie ćwiczyła, nawet gdy nie było jej na stacji. Łatwo zauważyć, gdy ludzie sobie odpuszczają. Wracają słabsi. Ona nigdy.

– Twarda dziewczyna – rzucił Miller. – I bardzo dobrze. Miała jakichś przyjaciół? Ludzi, z którymi ćwiczyła?

– Kilku. Nie wiem nic o żadnych kochankach, jeśli to będzie następne pytanie.

– To dziwne. Taka dziewczyna.

– Jaka, detektywie?

– Ładna – sprecyzował Miller. – Kompetentna. Bystra. Oddana. Kto nie chciałby być z kimś takim?

– Może nie spotkała właściwej osoby.

Coś w jego głosie zasugerowało rozbawienie. Miller wzruszył ramionami, czując się nieco niepewnie.

– Jak zarabiała na życie? – zapytał.

– Lekki frachtowiec. Nie wiem nic o żadnych szczególnych towarach. Odniosłem wrażenie, że latała za każdym razem, gdy była taka potrzeba.

– Czyli bez regularnej trasy?

– Takie odniosłem wrażenie.

– Na czyich statkach pracowała? Jeden konkretny frachtowiec czy cokolwiek się nawinęło? Jakaś konkretna firma?

– Spróbuję się czegoś dla pana dowiedzieć – zapewnił mężczyzna.

– Przesyłki kurierskie dla SPZ?

– Dowiem się – powiedział instruktor – jeśli będę mógł.


* * *

Tego wieczora wszystkie wiadomości omawiały przypadek Febe. Ktoś zaatakował znajdującą się tam stację badawczą, tę, do której Pasiarze nie mogli się nawet zbliżać. Według oficjalnego raportu połowa mieszkańców stacji zginęła, a druga połowa zaginęła. Nikt jeszcze nie przyznał się do ataku, ale wszyscy twierdzili, że jakaś grupa Pasiarzy – może SPZ, może ktoś inny – w końcu zdołała przeprowadzić akt „wandalizmu” z trupami. Miller siedział w swojej dziurze, oglądając wiadomości i pijąc.

Wszystko szło nie tak. Pirackie przekazy SPZ nawołujące do wojny. Nasilające się działania partyzanckie. Wszystko razem. Nadchodziły takie czasy, że Mars nie będzie mógł ich już ignorować. A kiedy Mars zacznie coś robić, nie miało znaczenia, czy Ziemia pójdzie jego śladem. Wybuchnie pierwsza prawdziwa wojna w Pasie. Nadciągała katastrofa, a wydawało się, że żadna ze stron nie rozumie, jak bardzo są wrażliwe. I nie było nic – absolutnie cholernie nic – co mógłby zrobić, żeby to powstrzymać. Nie mógł nawet spowolnić tego procesu.

Julie Mao uśmiechała się do niego ze zdjęcia, mając za plecami ścigacz. Zaatakowana, powiedział instruktor. Nie miał nic na ten temat w kartotece. Mogła to być jakaś kradzież, mogło być coś gorszego. Miller znał mnóstwo ofiar i z grubsza dzielił je na trzy kategorie. Do pierwszej zaliczał osoby, które udawały, że nic się nie stało albo że nie miało to tak naprawdę większego znaczenia. Dotyczyło to ponad połowy ludzi, z którymi rozmawiał. Drugą kategorię stanowili profesjonaliści, którzy traktowali status ofiary jak pozwolenie na dowolne zachowanie. W ten sposób postępowała większość pozostałych.

Może pięć procent ofiar lub mniej stanowili ludzie, którzy rzeczywiście przyjmowali całe zdarzenie do wiadomości, czegoś się z niego uczyli i żyli dalej. Takie Julie. Ci dobrzy.

Dzwonek do jego drzwi zabrzmiał trzy godziny po oficjalnym końcu jego zmiany. Miller wstał, czując się na nogach nie tak pewnie, jak się spodziewał. Policzył stojące na stole butelki. Było ich więcej niż sądził. Wahał się chwilę, rozdarty między otwarciem drzwi a wyrzuceniem butelek do recyklera. Kolejny dzwonek. Podszedł do drzwi. Jeśli to ktoś z komisariatu, i tak powinni się po nim spodziewać pijaństwa. Nie było powodu, by ukrywać swój stan.

Twarz była znajoma. Upstrzona pryszczami, opanowana. Gość z SPZ, z którym rozmawiał w barze. Ten, który kazał zabić Mateo Judda.

Gliniarz.

– Dobry wieczór – przywitał go Miller.

– Detektywie Miller – odpowiedział mężczyzna z ospowatą twarzą. – Chyba nie najlepiej rozpoczęliśmy naszą znajomość. Miałem nadzieję, że moglibyśmy spróbować od nowa.

– Jasne.

– Mogę wejść?

– Staram się nie zapraszać obcych do domu – odpowiedział detektyw. – Nawet nie wiem, jak się pan nazywa.

– Anderson Dawes – przedstawił się tamten. – Jestem przedstawicielem Sojuszu Planet Zewnętrznych na stację Ceres. Myślę, że możemy sobie nawzajem pomóc. Mogę wejść?

Miller cofnął się, a ospowaty mężczyzna – Dawes – wszedł do środka. Po wejściu rozejrzał się w czasie potrzebnym na dwa oddechy i usiadł, jakby butelki i smród przetrawionego piwa nie były warte komentarza. Miller usiadł naprzeciw niego, klnąc cicho pod nosem i próbując zmusić się do otrzeźwienia.

– Chciałbym, żeby wyświadczył mi pan przysługę – bez ogródek zaczął Dawes. – Jestem gotów za nią zapłacić. Oczywiście, nie pieniędzmi. Informacją.

– Czego pan chce? – zapytał Miller.

– Żeby przestał pan szukać Juliette Mao.

– Nic z tego.

– Próbuję zachować pokój, detektywie – powiedział Dawes. – Powinien mnie pan wysłuchać.

Miller nachylił się do przodu, opierając się łokciami o stół. Czyżby spokojny instruktor jiu jitsu pracował dla SPZ? Sugerował to czas wizyty Dawesa. Miller zapisał sobie w pamięci tę możliwość, ale nic nie powiedział.

– Mao pracowała dla nas – wyjaśnił Dawes. – Ale tego pewnie już się pan domyślił.

– Mniej więcej. Wie pan, gdzie jest?

– Nie wiemy. Szukamy jej. I to my musimy ją znaleźć, nie pan.

Miller pokręcił głową. Istniała odpowiedź, coś właściwego, co powinien powiedzieć. Miał to na końcu języka i gdyby tylko nie był taki otumaniony...

– Jest pan jednym z nich, detektywie. Może spędził pan tu całe swoje życie, ale pensję wypłaca panu korporacja z planet wewnętrznych. Nie, proszę poczekać. Nie mam do pana pretensji. Rozumiem, jak to działa. Zatrudniali, a pan potrzebował pracy. Ale... w tej chwili stąpamy po bardzo cienkim lodzie. Canterbury. Co bardziej radykalne elementy Pasa nawołują do wojny.

– Stacja Febe.

– Tak, o to też nas oskarżają. Dodać do tego córkę marnotrawną korporacji z Luny...

– Sądzi pan, że coś jej się stało?

– Była na pokładzie Scopuli – wyjaśnił Dawes.

Miller nie zareagował.

– Tego frachtowca, którego Mars użył jako przynęty do zniszczenia Canterbury – dodał Dawes.

Miller rozważał to przez dłuższą chwilę, po czym cicho zagwizdał.

– Nie wiemy, co się stało – przyznał Dawes. – Ale do czasu, aż się dowiemy, nie mogę pozwolić, żeby pan mącił wodę. I tak jest już dość mętna.

– Jakie informacje pan oferuje? – zapytał Miller. – Na tym polega interes, prawda?

– Powiem panu, czego się dowiemy. Kiedy już ją znajdziemy – zaproponował Dawes.

Miller zaśmiał się cicho, a człowiek z SPZ mówił dalej:

– To hojna oferta, jeśli uwzględnić, kim pan jest. Pracownikiem Ziemi. Partnerem Ziemianina. Niektórzy uważają, że to wystarczy, by pana też uznać za wroga.

– Ale nie pan – skomentował Miller.

– Sądzę, że w gruncie rzeczy mamy takie same cele. Stabilność. Bezpieczeństwo. Dziwne czasy wymagają dziwnych sojuszy.

– Mam dwa pytania.

Dawes rozłożył ręce, zapraszając do ich zadania.

– Kto zabrał sprzęt do kontroli zamieszek? – zapytał Miller.

– Sprzęt do kontroli zamieszek?

– Zanim zniszczono Canterbury, ktoś zabrał nasz sprzęt do zwalczania zamieszek. Może chcieli wyposażyć żołnierzy do walki z cywilami. Może chcieli, żebyśmy nie mogli opanować zamieszek. Kto go zabrał? I czemu?

– To nie my – zapewnił Dawes.

– To nie odpowiedź. Ale spróbujmy drugiego. Co się stało z Towarzystwem Złotej Gałęzi?

Dawes spojrzał pusto.

– Loca Griega? – dorzucił Miller. – Sohiro?

Dawes otworzył usta, po chwili je zamknął. Miller wrzucił butelkę po piwie do recyklera.

– Nie bierz tego do siebie, przyjacielu – skomentował – ale twoje techniki śledcze nie robią na mnie wrażenia. Czemu sądzisz, że zdołacie ją znaleźć?

– To nie jest uczciwy test – zaprotestował Dawes. – Proszę mi dać kilka dni, a dostarczę panu odpowiedzi.

– W takim razie proszę ze mną rozmawiać. Spróbuję w tym czasie nie wywołać wojny na wszystkich frontach, ale nie odpuszczę Julie. Może pan już iść.

Dawes wstał. Nie wyglądał na zadowolonego.

– Popełnia pan błąd – skomentował.

– To nie będzie pierwszy.

Po wyjściu gościa Miller usiadł przy stole. Wygłupił się. Gorzej, pofolgował sobie, upijając się w sztok, zamiast zająć się pracą. Zamiast szukać Julie. Jednak teraz wiedział już więcej. Scopuli. Canterbury. Pojawiły się nowe kreski łączące kropki.

Posprzątał butelki, wziął prysznic i wyciągnął terminal, szukając dostępnych informacji na temat statku Julie. Po godzinie przyszła mu do głowy nowa myśl, wzbudzając w nim rosnący z każdą chwilą strach. Około północy zadzwonił do dziury Havelocka.

Jego partner odpowiedział dopiero po dwóch minutach, odbierając ze zmierzwionymi włosami i rozespanym spojrzeniem.

– Miller?

– Havelock. Odłożyłeś sobie może jakiś urlop?

– Trochę.

– Zwolnienie chorobowe?

– Jasne – potwierdził Havelock.

– Weź je – powiedział Miller. – I to już. Wynoś się ze stacji. W jakieś bezpieczne miejsce, jeśli zdołasz je znaleźć. Gdzieś, gdzie nie zaczną zabijać Ziemian dla zabawy, gdy wszystko się posypie.

– Nie rozumiem. O czym ty mówisz?

– Odwiedził mnie dzisiaj agent SPZ. Próbował mnie namówić do porzucenia tej sprawy porwania. Chyba... chyba jest zdenerwowany. A właściwie przestraszony.

Havelock siedział przez chwilę w milczeniu, podczas gdy słowa docierały do otumanionego snem mózgu.

– Jezu – powiedział w końcu. – Co może wystraszyć SPZ?





Rozdział trzynasty





Holden


Holden zamarł, przyglądając się krwi tryskającej z szyi Sheda, znikającej potem jak dym w kratce wentylatora. Odgłosy walki zaczęły cichnąć wraz z powietrzem uciekającym z kabiny. Poczuł w uszach pulsowanie, a potem ostry ból, jakby ktoś wbił w nie kolce do lodu. Zaczął walczyć z pasami bezpieczeństwa pryczy, zerkając w stronę Aleksa. Pilot krzyczał coś, ale jego głos nie niósł się dostatecznie w rzadkim powietrzu. Naomi i Amos wydostali się już ze swoich prycz, odepchnęli od nich i lecieli przez kabinę w stronę dwóch otworów. Amos trzymał w ręce plastikową tacę, a Naomi – segregator z trzema pierścieniami. Holden patrzył na nich przez pół sekundy, zanim zrozumiał, co chcą zrobić. Świat robił się coraz mniejszy, jego pole widzenia zaczęły zasłaniać gwiazdy i ciemność.

Zanim zdołał się uwolnić, Amos i Naomi zdążyli już zakryć otwory improwizowanymi łatami. Kabinę wypełnił wysoki gwizd powietrza uciekającego przez szczeliny wokół osłon. Wraz z ponownie rosnącym ciśnieniem Holden zaczął odzyskiwać normalny wzrok. Ciężko dyszał, z wysiłkiem walcząc o tlen. Ktoś powoli obrócił pokrętło głośności kabiny z powrotem do zwykłego poziomu i zaczął słyszeć wołanie Naomi o pomoc.

– Jim, otwórz szafkę awaryjną! – wrzasnęła.

Wskazywała mały czerwono-żółty panel na ścianie blisko jego pryczy przeciążeniowej. Lata szkoleń i ćwiczeń na pokładach statków wygrały z niedotlenieniem i obniżonym ciśnieniem: zerwał blokadę schowka i szarpnięciem otworzył drzwiczki. Wewnątrz znajdował się zestaw pierwszej pomocy, oznaczony starożytnym symbolem czerwonego krzyża, pół tuzina masek tlenowych i zamknięta torba z krążkami z utwardzonego plastiku wraz z pistoletem na klej. Zestaw do uszczelniania awaryjnego. Chwycił go.

– Tylko pistolet – krzyknęła Naomi.

Nie był pewien, czy jej głos brzmiał odlegle z powodu rzadkiego powietrza, czy uszkodzenia bębenków uszu przez spadek ciśnienia.

Holden wyszarpnął pistolet z worka z łatami i rzucił nim w jej stronę. Przeciągnęła pasek szybkoschnącego kleju wokół krawędzi okładki segregatora, po czym rzuciła pistolet Amosowi. Złapał go bez wysiłku płynnym ruchem i przykleił do ściany tacę na jedzenie. Gwizd ustał, zastąpiony sykiem systemu atmosferycznego z wysiłkiem przywracającego ciśnienie z powrotem do normy. Piętnaście sekund.

Wszyscy popatrzyli na Sheda. Bez próżni jego krew zbierała się w czerwoną kulę unoszącą się nad szyją niczym okropna, komiksowa parodia głowy.

– Jezu Chryste, szefie – skomentował Amos, przenosząc wzrok z Sheda na Naomi. Gwałtownie zamknął usta, stukając zębami i potrząsnął głową. – Co...

– Pocisk Gaussa – wyjaśnił Aleks. – Te statki mają działa szynowe.

– Statki z Pasa z działami szynowymi? – zapytał Amos. – Czy oni się dorobili tajnej floty wojennej?

– Jim, korytarz na zewnątrz i kabina po drugiej stronie są w próżni – zgłosiła Naomi. – Statek został naruszony.

Holden zaczął odpowiadać, po czym wreszcie uważniej przyjrzał się segregatorowi, którym Naomi zakleiła przebicie. Na białej okładce wydrukowano dużymi czarnymi literami: PROCEDURY AWARYJNE FMRK. Musiał stłumić wybuch śmiechu, który z pewnością zabrzmiałby szaleńczo.

– Jim – ponagliła go Naomi z niepokojem w głosie.

– Wszystko w porządku, Naomi – odpowiedział Holden i odetchnął głęboko. – Jak długo wytrzymają te łaty?

Kobieta wzruszyła dłońmi, po czym zaczęła ściągać włosy z tyłu głowy, wiążąc je czerwoną gumką.

– Dłużej niż utrzyma się powietrze. Jeśli wszystko wokół jest w próżni, to znaczy, że kabina trzyma się na butlach awaryjnych. Żadnego recyklingu. Nie wiem, ile ma każda kabina, ale nie starczy tego na więcej niż kilka godzin.

– Człowiek zaczyna żałować, że nie ma własnego pieprzonego skafandra, co? – rzucił Amos.

– To nie miałoby znaczenia – odpowiedział Aleks. – Gdybyśmy weszli na statek w naszych kombinezonach, to i tak by je nam odebrali.

– Mogliśmy spróbować – nie ustępował Amos.

– No cóż, jeśli chcesz się cofnąć w czasie i spróbować jeszcze raz, proszę bardzo, partnerze.

– Hej – wcięła się ostro Naomi, ale potem zamilkła.

Nikt nie mówił nic na temat Sheda. Bardzo się starali nie patrzeć na ciało. Holden odchrząknął, by ściągnąć na siebie uwagę wszystkich, po czym podleciał do pryczy medyka, wciąż mając na sobie skupione spojrzenia. Znieruchomiał na chwilę, pozwalając im dobrze przyjrzeć się ciału bez głowy, po czym z szuflady pod pryczą wyciągnął koc i przykrył nim korpus, mocując go pasami.

– Shed został zabity. Jesteśmy w wielkim niebezpieczeństwie. Kłótnie nie przedłużą nam życia nawet o sekundę – powiedział, patrząc kolejno na wszystkich członków załogi. – A co przedłuży?

Nikt się nie odezwał. Holden zwrócił się najpierw do pierwszego oficera.

– Naomi, co może nas dłużej utrzymać przy życiu z rzeczy, które możemy teraz zrobić?

– Zobaczę, czy znajdę awaryjne butle z tlenem, sir. Kabinę zaprojektowano dla sześciu osób, a jest nas tylko... tylko czworo. Może zdołam zmniejszyć przepływ i trochę wydłużyć nasz czas.

– Świetnie. Dziękuję. Aleks?

– Jeśli jest tu ktoś oprócz nas, będą szukać ocalałych. Zacznę stukać w ściany. W próżni tego nie usłyszą, ale jeśli są jakieś kabiny z powietrzem, dźwięk poniesie się do nich przez metal.

– Dobry plan. Odmawiam przyjęcia do wiadomości, że jesteśmy jedynymi żywymi ludźmi na tym statku – stwierdził Holden, po czym zwrócił się do mechanika. – Amos?

– Obmacam ten panel łączności. Może uda mi się połączyć z mostkiem, kontrolą zniszczeń lub... cholera, czymkolwiek – odpowiedział Amos.

– Dzięki. Dobrze byłoby dać komuś znać, że wciąż tu jesteśmy – skomentował Holden.

Wszyscy zajęli się pracą, podczas gdy Holden dalej unosił się w powietrzu obok Sheda. Naomi zaczęła odrywać od ścian panele. Aleks położył się na podłodze, zapierając się ręką o pryczę i zaczął kopać w pokład. Przy każdym uderzeniu pomieszczenie wibrowało lekko. Aleks wyciągnął z kieszeni multitool i zaczął rozbierać panel łączności.

Kiedy Holden upewnił się, że wszyscy zajęli się pracą, położył rękę na ramieniu Sheda, tuż poniżej rosnącej, czerwonej plamy na kocu.

– Przykro mi – wyszeptał do ciała. Zapiekły go oczy i musiał je przycisnąć wierzchem kciuków.

Elektronika panelu łączności wisiała ze ściany na przewodach, gdy zabrzmiała głośno sygnałem dźwiękowym. Amos krzyknął cicho i odepchnął się od niego na tyle mocno, że przeleciał przez całą kabinę. Holden złapał go, wykręcając ramię w próbie wyhamowania impetu 120 kilogramów Ziemianina. Panel zabrzmiał ponownie. Holden i Amos podlecieli do niego. Obok białego przycisku urządzenia świeciła żółta dioda LED. Holden nacisnął przycisk. W głośniku zabrzmiał głos porucznika Kelly’ego.

– Odsuńcie się od włazu – polecił. – Wchodzimy.

– Chwyćcie się czegoś! – Holden krzyknął do załogi, po czym złapał pas bezpieczeństwa pryczy i owinął go sobie wokół przedramienia.

Holden spodziewał się, że po otwarciu włazu z kabiny gwałtownie wyleci powietrze, jednak tak naprawdę rozległ się głośny trzask i ciśnienie spadło tylko minimalnie. Na korytarzu do ścian przyklejono grube arkusze plastiku, tworząc prowizoryczną śluzę. Ściany nowego pomieszczenia wydęły się niebezpiecznie od wzrostu ciśnienia powietrza, ale wytrzymały. Wewnątrz nowej śluzy unosił się porucznik Kelly i trzech marines w ciężkich pancerzach próżniowych, mając dość broni, by rozstrzygnąć kilka pomniejszych wojen.

Marines szybko wlecieli do kabiny, trzymając broń w gotowości, po czym zamknęli za sobą właz. Jeden z nich posłał w stronę Holdena dużą torbę.

– Pięć skafandrów próżniowych. Załóżcie je – polecił Kelly. Jego spojrzenie trafiło na zakrwawiony koc pokrywający Sheda, potem na dwie zaimprowizowane łaty. – Ofiara?

– Nasz medyk, Shed Garvey – wyjaśnił Holden.

– No tak. Co u diabła? – odezwał się głośno Amos. – Kto tam rozstrzeliwuje waszą piękną łódkę?

Naomi i Aleks bez słowa zaczęli wyciągać skafandry z torby i rozdawać je pozostałym.

– Nie wiem – odpowiedział Kelly. – Ale zabieramy się stąd. Rozkazano mi zabrać was z okrętu w statku ratunkowym. Mamy niecałe dziesięć minut na dotarcie do hangaru, zdobycie jednostki i wydostanie się z tego obszaru walk. Ubierajcie się szybko.

Holden wciągnął skafander, rozważając wnioski związane z ewakuacją.

– Czy ten statek się rozpada, poruczniku? – zapytał.

– Jeszcze nie. Ale doszło do abordażu.

– W takim razie czemu uciekamy?

– Bo przegrywamy.

Kelly nie tupał, czekając na to, aż się zapakują do skafandrów, ale Holden podejrzewał, że tylko dlatego, że marines mieli włączone magnesy butów. Gdy tylko wszyscy potwierdzili gotowość, Kelly przeprowadził szybką kontrolę każdego skafandra, po czym ruszył z powrotem na korytarz. Z ośmioma ludźmi, z tego czterema w pancerzach bojowych, w miniśluzie zrobiło się bardzo ciasno. Kelly wyciągnął duży nóż z pochwy na piersi i rozciął plastik szybkim ruchem. Właz za nimi zatrzasnął się, a powietrze w korytarzu zniknęło w bezdźwięcznym falowaniu plastikowych płacht. Kelly pognał w głąb korytarza, a załoga próbowała za nim nadążyć.

– Pędzimy najszybciej jak możemy do wind osiowych – wyjaśnił Kelly przez radio. – Są zablokowane z powodu alarmu abordażowego, ale mogę otworzyć drzwi jednej z nich i przelecimy tunelem na poziom hangaru. Wszystko robimy ekspresowo, jeśli zobaczycie napastników, nie zatrzymujcie się. Cały czas musicie być w ruchu. My zajmiemy się wrogami. Zrozumiano?

– Zrozumiano, poruczniku – wydyszał Holden. – Po co robić abordaż takiego statku?

– Komputery w centrum dowodzenia – wyjaśnił Aleks. – To święty Graal. Kody, informacje o rozkładzie sił, komputery, wszystko. Zdobycie centrum dowodzenia jednostki flagowej to marzenie każdego stratega.

– Dość gadania – warknął Kelly.

Holden go zignorował.

– To oznacza, że będą woleli raczej wysadzić wszystko niż do tego dopuścić, prawda?

– Owszem – potwierdził Aleks. – Standardowa procedura na wypadek abordażu. Marines bronią mostka, centrum dowodzenia i maszynowni. Jeśli dojdzie do utraty jednego z tych punktów, pozostałe dwa wciskają guzik. Statek na kilka sekund zmienia się w gwiazdę.

– Standardowa procedura – warknął Kelly. – To moi przyjaciele.

– Przykro mi, poruczniku – odpowiedział Aleks. – Służyłem na Bandonie. Nie traktuję tego lekko.

Skręcili za róg i w głębi korytarza pojawił się szereg wind. Wszystkie z ośmiorga drzwi były zamknięte i zablokowane. Grodzie ciśnieniowe zatrzasnęły się automatycznie po przebiciu statku.

– Gomez, zajmij się obejściem – polecił Kelly. – Mole, Dookie, pilnujcie korytarzy.

Dwójka marines rozeszła się, wpatrując się w korytarze przez celowniki broni. Trzeci zbliżył się do drzwi jednej z wind i zaczął robić coś skomplikowanego z panelem sterowania. Holden gestem skierował swoją załogę pod ścianę, odsuwając ich z linii ognia. Pokład pod jego stopami od czasu do czasu wibrował. Wrogie statki raczej już nie strzelały, skoro w środku znajdowały się ich drużyny abordażowe. Musiały to być skutki uderzeń pocisków z broni ręcznej i granatów. Jednak kiedy tak stali w absolutnej ciszy próżni, wszystko, co się działo, zrobiło się nagle odległe i nierealne. Do Holdena dotarło, że jego umysł nie pracuje prawidłowo. Reakcja na wstrząs. Zniszczenie Canterbury, śmierć Ade i McDowella. A teraz ktoś zabił Sheda na pryczy. Tego wszystkiego było za wiele, nie potrafił tego przetworzyć. Czuł, że wszystko, co go otacza, robi się coraz odleglejsze.

Holden obejrzał się za siebie na Naomi, Aleksa i Amosa. Jego załogę. Popatrzyli na niego twarzami szarymi i upiornymi w zielonym świetle hełmowych wyświetlaczy. Gdy zewnętrzna gródź ciśnieniowa uniosła się, odsłaniając drzwi windy, Gomez wykonał gest triumfu zaciśniętą pięścią. Kelly machnął ręką do swoich ludzi.

Mole odwrócił się i ruszył w stronę windy, gdy nagle jego twarz zniknęła w fontannie odłamków wzmocnionego szkła i krwi. Opancerzony tors mężczyzny i ściany wokół niego rozkwitły setką małych wybuchów i obłoczków dymu, a jego ciało szarpnęło się i wygięło, przyklejone do podłogi magnetycznymi butami.

Poczucie oderwania od rzeczywistości Holdena zniknęło w zastrzyku adrenaliny. Obłoczki rozkwitające na ścianie i ciele Mole’a były wybuchowymi pociskami z broni szybkostrzelnej. Kanał łączności wypełniły krzyki marines i załogi Holdena. Na prawo od Holdena Gomez rozepchnął drzwi windy, korzystając ze wspomagania zapewnianego przez pancerz. Za drzwiami czekała pusta rura.

– Do środka! – krzyknął Kelly. – Wszyscy do środka!

Holden poczekał, wpychając do wnętrza Naomi, a potem Aleksa. Ostatni marine – nazwany przez Kelly’ego Dookie – prowadził ogień ciągły w stronę jakiegoś celu za rogiem względem Holdena. Kiedy wystrzelał wszystkie pociski, marine padł na kolano i tym samym płynnym ruchem wyrzucił pusty magazynek. Niemal szybciej niż Holden nadążał wzrokiem, wyciągnął z uprzęży nowy magazynek i wbił go w broń. Strzelał znowu niecałe dwie sekundy po opróżnieniu pierwszego magazynka.

Naomi krzyknęła do Holdena, żeby wlazł do szybu windy, a potem jakaś ręka chwyciła go za ramię jak imadło, wyszarpnęła z magnetycznego zaczepu o podłogę i wrzuciła przez otwarte drzwi windy.

– Możesz dać się zabić, kiedy cię nie pilnuję – warknął porucznik Kelly.

Odepchnęli się od ścian szybu i polecieli w głąb długiego tunelu w stronę rufy statku. Holden ciągle oglądał się na znikające w oddali, otwarte drzwi.

– Dookie nie idzie za nami – skomentował.

– Osłania nasz odwrót – wyjaśnił Kelly.

– Więc lepiej się zmywajmy – dodał Gomez. – Niech nie robi tego na próżno.

Prowadzący grupę Kelly chwycił szczebel osadzony w szybie windy i gwałtownie się zatrzymał. Wszyscy poszli w jego ślady.

– To nasze wyjście. Gomez, sprawdź je – polecił Kelly. – Holden, plan wygląda tak. Weźmiemy jedną z korwet z hangaru.

Holden uznał to za sensowne. Korwety były klasą lekkich fregat. Stworzone jako pojazdy eskortowe floty były najmniejszymi jednostkami wyposażonymi w napęd Epsteina. Coś takiego było dostatecznie szybkie, by podróżować w obrębie całego Układu i by uciec przed większością zagrożeń. Dodatkowo korweta mogła pełnić funkcję torpedowca, więc będzie miała też zęby. Holden kiwnął głową wewnątrz hełmu, po czym gestem zaprosił go do kontynuowania. Kelly odczekał, aż Gomez skończył otwierać drzwi windy i zniknął wewnątrz hangaru.

– Dobra, mam kartę klucza i kod aktywacyjny, który pozwoli nam wejść do środka i odpalić silnik. Będę pędził prosto do niego, więc trzymajcie się mojego tyłka. Pamiętajcie, żeby wyłączyć magnesy butów. Będziemy musieli odepchnąć się od ściany i polecieć, więc dobrze wycelujcie, bo ominie was jazda. Wszyscy ze mną?

Zabrzmiał chór potwierdzeń.

– Doskonale. Jak tam wygląda, Gomez?

– Problemy, poruczniku. Statki w hangarze sprawdza sześciu napastników. Pancerze wspomagane, zestawy do manewrowania w nieważkości i ciężka broń. Nie będą się patyczkować – szeptem odpowiedział Gomez. Ukrywając się, ludzie zawsze szeptali, choć osłonięty skafandrem próżniowym i otoczony próżnią Gomez mógłby odpalać fajerwerki wewnątrz pancerza, a i tak nikt by ich nie usłyszał.

– Polecimy do statku i wywalczymy sobie drogę przez nich – zdecydował Kelly. – Gomez, za dziesięć sekund wyprowadzam cywilów. Będziesz nas osłaniał. Strzelaj i zmieniaj pozycję. Spróbuj ich przekonać, że jesteś małym plutonem.

– Nazywa mnie pan małym, sir? – odpowiedział Gomez. – Zaraz będzie sześciu martwych dupków.

Holden, Amos, Aleks i Naomi wyszli za Kellym z szybu windy do hangaru, zatrzymując się za stertą skrzynek w typowo wojskowym, zielonym kolorze. Holden wyjrzał zza nich, od razu zauważając napastników. Było ich sześciu w dwóch grupach po trzech przy Rycerzu: jedna grupa chodziła po kadłubie, druga stała na pokładzie pod nim. Ich pancerze były matowoczarne. Holden nie widział jeszcze takiego wzoru.

Kelly wskazał na nich i popatrzył na Holdena, który odpowiedział kiwnięciem. Porucznik pokazał ręką przez hangar na przysadzistą czarną fregatę oddaloną o jakieś dwadzieścia pięć metrów, w pół drogi między nimi a Rycerzem. Uniósł dłoń i zaczął na palcach odliczać od pięciu w dół. Przy dwóch w hangarze zamigotały światła: Gomez otworzył ogień z miejsca oddalonego o dziesięć metrów. Pierwsza seria trafiła dwóch napastników na szczycie Rycerza, wysyłając ich wirujących w przestrzeń. Sekundę później druga seria została wystrzelona pięć metrów od punktu, z którego posłano pierwszą. Przysiągłby, że strzelało dwóch ludzi.

Kelly złożył ostatni palec, oparł się stopą o ścianę i pchnął w stronę korwety. Holden poczekał na Aleksa, Amosa i Naomi, po czym odepchnął się jako ostatni. Gdy ruszył, Gomez strzelał już z nowego miejsca. Jeden z napastników na pokładzie skierował dużą broń w stronę błysku z lufy karabinu Gomeza. Marine i skrzynia, za którą się chował, zniknęły w ogniu i chmurze odłamków.

Byli w pół drogi do statku i Holden zaczynał myśleć, że może im się uda, gdy hangar przecięła smuga dymu, trafiając w Kelly’ego. Porucznik zniknął w błysku światła.





Rozdział czternasty





Miller


Xinglong zginął bardzo głupio. Później wszyscy dowiedzieli się, że był to jeden z małych, skaczących między skałami statków poszukiwaczy minerałów. Pas był pełen takich jak on: spółdzielnie pięciu czy sześciu rodzin, które zebrały dość na zaliczkę i uruchomienie działalności. Kiedy to się stało, zalegali z trzema ratami, a ich bank – Consolidated Holdings and Investments – ogłosił zajęcie statku. I według powszechnej opinii dlatego właśnie wyłączyli swój transponder. Po prostu zwykli ludzie na gracie, który chcieli nazywać własnym, próbujący dalej nim latać.

Gdyby chciało się zrobić plakat o marzeniach Pasiarzy, Xinglong świetnie by się na niego nadawał.

Niszczyciel Scipio Africanus wracał właśnie w stronę Marsa na koniec dwuletniej służby patrolowej w Pasie. Obie jednostki kierowały się w stronę schwytanej komety kilkaset tysięcy kilometrów od Chirona, żeby uzupełnić zapasy wody.

Gdy statek poszukiwaczy znalazł się w zasięgu czujników, Scipio zobaczył szybko poruszającą się jednostkę, lecącą na czarno mniej więcej w ich stronę. Według oficjalnych marsjańskich komunikatów prasowych Scipio wielokrotnie próbował go wywołać. Pirackie audycje SPZ twierdziły, że to bzdura i że żadna stacja nasłuchowa w Pasie nie usłyszała nic takiego. Wszyscy zgadzali się natomiast, że Scipio otworzył ogień z działek obrony punktowej i zmienił statek poszukiwaczy w świecącą się bryłę żużlu.

Reakcja była równie przewidywalna jak w podstawach fizyki. Marsjanie przekierowali kolejnych kilkadziesiąt statków, które miały pomóc w „utrzymaniu porządku”. Wrzeszczące w audycjach SPZ głowy domagały się otwartej wojny i z każdym dniem przeciwstawiało się im coraz mniej niezależnych stron i komentatorów. Wielki, nieubłagany zegar wojny wybijał godziny do zbliżających otwartych walk.

Na Ceres ktoś poddał urodzonego na Marsie obywatela o nazwisku Enrique Dos Santos ośmiu czy dziewięciu godzinom tortur i przybił jego pozostałości do ściany obok stacji odzysku wody w sektorze jedenastym. Zidentyfikowali go na podstawie terminala zostawionego na podłodze wraz ze ślubną obrączką i cienkim portfelem ze sztucznej skóry z danymi dostępu kredytowego i trzydziestoma tysiącami nowych jenów w banknotach Europy. Martwego Marsjanina przybito do ściany tyczką poszukiwacza z jednym ładunkiem. Jeszcze pięć godzin później wymienniki powietrza pracowały na podwyższonych obrotach, próbując usunąć kwaśną woń. Ekipa śledcza pobrała swoje próbki i właśnie mieli ściągać biedaka.

Millera za każdym razem zaskakiwało, jak spokojnie wyglądają martwi. Niezależnie od tego, w jak strasznych okolicznościach zginęli, zwiotczenie mięśni zawsze sprawiało, że wyglądali jak we śnie. Przez to wszystko zastanawiał się, czy kiedy przyjdzie jego pora, faktycznie poczuje takie odprężenie.

– Kamery monitoringu? – zapytał.

– Nie działają od trzech dni – odpowiedziała jego nowa partnerka. – Dzieciaki je zniszczyły.

Octavia Muss pracowała pierwotnie w wydziale przestępstw przeciw osobom, zanim jeszcze Star Helix podzielił przemoc na węższe specjalizacje. Stamtąd przeniesiono ją do działu gwałtów. Potem kilka miesięcy przestępstw przeciw dzieciom. Jeśli kobieta w ogóle miała jeszcze duszę, musiała być ona tak wytarta, że prawie przezroczysta. W jej spojrzeniu jeszcze nie zobaczył emocji silniejszej od łagodnego zaskoczenia.

– Wiemy, które dzieciaki?

– Jakieś gnojki z góry – odpowiedziała. – Zgarnięte, dostały mandaty i wyszły.

– Powinniśmy je zgarnąć jeszcze raz – zasugerował Miller. – Dobrze byłoby się dowiedzieć, czy ktoś zapłacił im za zniszczenie właśnie tych kamer.

– Nie sądzę.

– W takim razie ktokolwiek to zrobił, musiał wiedzieć, że te kamery nie działają.

– Ktoś z konserwacji?

– Albo glina.

Muss zacisnęła wargi i wzruszyła ramionami. Pochodziła z rodziny mieszkającej w Pasie od trzech pokoleń. Miała krewnych na statkach takich, jak ten zniszczony przez Scipio. Wisząca przed nią skóra, kości i flaki nie były dla niej zaskoczeniem. Jeśli przy ciągu puścisz młotek, musi uderzyć w pokład. Jeśli twój rząd zamorduje sześć rodzin poszukiwaczy minerałów pochodzenia chińskiego, ktoś przybije cię do żywej skały Ceres metrową tyczką ze stopu tytanu. Akcja równa się reakcji.

– Będą konsekwencje – skomentował Miller, mając na myśli To nie jest trup, tylko plakat. Wezwanie do wojny.

– Nie będzie – nie zgodziła się Muss. Wojna i tak tu jest, z chorągwią czy bez niej.

– W sumie – przyznał Miller. – Masz rację. Nie będzie.

– Chcesz zawiadomić rodzinę? Pójdę obejrzeć nagrania z okolicy. Palców nie przypalali mu tu w korytarzu, więc musieli go skądś przynieść.

– Dobra – zgodził się Miller. – Mam formularz listu z kondolencjami, którego mogę użyć. Żona?

– Nie wiem – odpowiedziała. – Nie sprawdzałam.

Po powrocie na komisariat Miller samotnie usiadł przy biurku. Muss miała już swoje biurko dwa boksy dalej, urządzone tak, jak lubiła. Miejsce Havelocka zostało opróżnione i dwukrotnie wyczyszczone, jakby sprzątacze chcieli usunąć każdy ślad woni Ziemianina z porządnego pasiarskiego krzesła. Miller wywołał plik trupa i znalazł najbliższą rodzinę. Jun-Yee Dos Santos, pracuje na Ganimedzie. Małżeństwo od sześciu lat. Bez dzieci. Cóż, przynajmniej tyle dobrego. Jeśli masz zginąć, możesz chociaż nie stwarzać problemu.

Przeszedł do formularza listu i wpisał w niego nazwisko oraz adres wdowy.

Szanowna pani Dos Santos, z wielką przykrością zawiadamiam panią, bla bla bla. Pani [przewinął przez menu] mąż był cenionym i szanowanym członkiem społeczności Ceres i zapewniam Panią, że zrobimy wszystko, co w naszej mocy, by jej [Miller przełączył formę] jego zabójcę lub zabójców spotkała zasłużona kara. Z poważaniem...

Strasznie nieludzkie. Bezosobowe, zimne i puste jak próżnia. Wiszące w tamtym korytarzu ciało było prawdziwym człowiekiem, z pasjami i lękami jak u każdego. Miller miał ochotę zastanowić się na jednym: o czym świadczyło to, że potrafił tak łatwo ignorować fakty – ale w gruncie rzeczy znał odpowiedź. Wysłał list i próbował nie zastanawiać się nad cierpieniem, jakie wywoła.

Tablica była zawalona. Liczba zdarzeń była dwukrotnie większa niż zazwyczaj. Tak to właśnie wygląda, pomyślał. Bez zamieszek. Żadnych walk o każdą dziurę i marines w korytarzach. Po prostu mnóstwo niewyjaśnionych zabójstw.

A potem sam się poprawił: Tak to na razie wygląda.

Co wcale nie ułatwiło mu następnego zadania.

Shaddid była w swoim biurze.

– Co mogę dla ciebie zrobić? – zapytała.

– Chcę poprosić o dostęp do transkrypcji przesłuchań – wyjaśnił. – Tylko że to trochę nietypowe, więc pomyślałem, że lepiej będzie, jeśli przepuszczę to przez panią.

Shaddid wyprostowała się na fotelu.

– Spojrzę na to – powiedziała. – Co chcemy dostać?

Miller kiwnął mu głową, jakby przez zasygnalizowanie tak mógł skłonić ją do tego samego.

– Jim Holden. Ten Ziemianin z Canterbury. Mars powinien mniej więcej teraz zgarniać jego ludzi i chciałbym poprosić o dostęp do zapisów z przesłuchań.

– Masz sprawę, która wiąże się z Canterbury?

– Właśnie – potwierdził. – Na to wygląda.

– Słucham – powiedziała. – Chcę wiedzieć więcej.

– To ta robota na boku. Julie Mao. Zająłem się nią...

– Widziałam twój raport.

– Czyli wie pani, że jest powiązana z SPZ. Z tego, co się dowiedziałem, wygląda, że była na frachtowcu, który przewoził ich przesyłki kurierskie.

– Masz na to jakiś dowód?

– Mam gościa z SPZ, który tak powiedział.

– Oficjalnie?

– Nie – przyznał Miller. – To była nieformalna rozmowa.

– A jaki to ma związek ze zniszczeniem Canterbury przez marsjańską flotę?

– Była na Scopuli – wyjaśnił Miller. – To statek, którego użyto jako przynęty do zatrzymania Canterbury. Chodzi o to, że jeśli spojrzeć na przekazy Holdena, to mówił w nich, że znaleźli statek z nadajnikiem marsjańskiej floty, ale bez załogi.

– I myślisz, że jest tam coś, co ci pomoże?

– Nie będę wiedział, dopóki tego nie zobaczę – stwierdził Miller. – Ale jeśli Julie nie było na tym frachtowcu, to ktoś musiał ją z niego zgarnąć.

Uśmiech Shaddid nie dotarł do jej oczu.

– A ty chciałbyś poprosić marsjańską flotę, żeby uprzejmie zechciała podzielić się z tobą informacjami wyciągniętymi z Holdena.

– Jeśli zobaczył coś na tej łajbie, coś, co pomoże nam się zorientować, co się stało z Julie i innymi...

– Nie przemyślałeś sobie tego – oświadczyła Shaddid. – Marsjańska flota zniszczyła Canterbury. Zrobili to, żeby sprowokować reakcję Pasa i mieć wymówkę do wejścia tu i przejęcia nas. Jedyny powód, dla którego „przesłuchują” ocalałych, jest taki, by nikt nie mógł pierwszy się z nimi skontaktować. Holden i jego załoga albo są już martwi, albo marsjańscy specjaliści od przesłuchań wydłubują im już mózgi przez nos.

– Nie możemy mieć pewności...

– Zresztą nawet gdybym mogła dostać pełne nagrania tego, co mówili podczas wyrywania paznokci, w niczym by ci to nie pomogło, Miller. Marsjańska flota nie będzie ich pytać o Scopuli. Przecież doskonale wiedzą, co się stało z załogą. Sami podstawili ten statek.

– Czy to oficjalne stanowisko Helix? – zapytał Miller. Ledwie zdążył powiedzieć te słowa, gdy zrozumiał, że popełnił błąd.

Twarz Shaddid zamknęła się jak przy zgaszeniu światła. Po niewczasie dotarła do niego zasugerowana groźba.

– Zwracam po prostu uwagę na problem z wiarygodnością źródła – gładko odpowiedziała kapitan. – Nie pójdziesz przecież do podejrzanego zapytać, gdzie jego zdaniem powinieneś teraz szukać. A odszukanie Juliette Mao nie jest twoim priorytetem.

– Wcale nie twierdzę, że tak jest – przyznał Miller zniesmaczony obronnym tonem swojego głosu.

– Mamy tu tablicę, która z każdą chwilą robi się coraz pełniejsza. Naszymi głównymi priorytetami są bezpieczeństwo i ciągłość służby. Jeśli to, co robisz, nie jest z tym bezpośrednio związane, są lepsze rzeczy do zrobienia.

– Ta wojna...

– To nie twoja sprawa – ucięła Shaddid. – Naszym zadaniem jest Ceres. Przygotuj mi raport końcowy dotyczący Juliette Mao. Wyślę go właściwymi kanałami. Zrobiliśmy, co mogliśmy.

– Nie sądzę...

– A ja tak – stanowczo oświadczyła Shaddid. – Zrobiliśmy, co mogliśmy. A teraz przestań się mazać, zabieraj stąd swój tyłek i idź łapać przestępców. Detektywie.

– Tak jest, kapitanie – odpowiedział Miller.

Kiedy wrócił do swojego biurka, zastał siedzącą przy nim Muss, trzymała w ręku kubek ze słabą kawą albo mocną herbatą. Kiwnęła głową w stronę monitora na biurku. Na ekranie trzech Pasiarzy – dwóch mężczyzn i kobieta – wychodziło z magazynu, niosąc wspólnie pomarańczowy pojemnik transportowy. Brwi Millera powędrowały do góry.

– Zatrudnieni przez niezależną firmę transportującą gazy. Azot, tlen. Podstawowe składniki atmosfery. Nic egzotycznego. Wygląda na to, że trzymali biedaka w jednym z firmowych magazynów. Wysłałam tam ekipę śledczą, żeby sprawdzili, czy znajdą jakieś ślady krwi na potwierdzenie.

– Dobra robota – pochwalił Miller.

Muss wzruszyła ramionami. Rzetelna, wydawała się mówić.

– Gdzie podejrzani? – zapytał Miller.

– Wylecieli wczoraj. Według planu lotu kierują się na Io.

– Io?

– To centrala Koalicji Ziemsko-Marsjańskiej – wyjaśniła Muss. – Chcesz postawić kasę na to, czy faktycznie się tam pojawią?

– Jasne – rzucił Miller. – Postawię pięć dych, że nie.

Muss się roześmiała.

– Wpisałam ich do systemu alarmowego – powiedziała. – Gdziekolwiek wylądują, miejscowi będą mieli informację i numer śledzenia sprawy Dos Santosa.

– Czyli sprawa zamknięta – skomentował Miller.

– Kolejne zwycięstwo praworządności – zgodziła się Muss.

Reszta dnia przebiegła gorączkowo. Trzy napady, z tego dwa jawnie polityczne i jeden domowy. Przed końcem zmiany Muss z Millerem usunęli wszystkie trzy z tablicy. Jutro będzie ich więcej.

Po odbiciu zegara Miller zatrzymał się przy wózku z jedzeniem koło jednej ze stacji metra, zamówił sobie miskę ryżu ze zbiornika i teksturowane białko udające kurczaka teriyaki. Wszędzie wokół niego w metrze zwykli obywatele Ceres czytali wiadomości i słuchali muzyki. Młoda para w połowie wagonika nachylała się do siebie, szepcząc coś i chichocząc. Mogli mieć po szesnaście lat. Może siedemnaście. Zauważył, jak dłoń chłopaka wsuwa się pod bluzkę dziewczyny. Nie zaprotestowała. Na siedzeniu naprzeciw Millera, chrapiąc cichutko, z głową kiwającą się przy ścianie wagonika, spała starsza kobieta.

Miller uświadomił sobie, że ci właśnie ludzie są sensem życia. Normalni ludzie wiodący zwykłe życie w bańce skalnej otoczonej próżnią. Jeśli pozwolą, by stacja zmieniła się w strefę zamieszek, by upadł porządek, ich życie zostanie zmielone jak kociak w młynku do mięsa. Dopilnowanie, by do tego nie doszło, było zadaniem ludzi takich jak on, Muss, a nawet Shaddid.

W takim razie, zapytał cichy głos w głębi umysłu, czemu nie jest twoim zadaniem powstrzymanie Marsa przed posłaniem tu atomówki i rozbiciem Ceres jak jajko? Co jest większym zagrożeniem dla tego tam faceta: kilka nielicencjonowanych dziwek czy Pas prowadzący wojnę z Marsem?

Co takiego groźnego było w wiedzy o losie Scopuli?

Tak naprawdę oczywiście znał odpowiedź na to pytanie. Nie potrafił ocenić, jak bardzo niebezpieczna jest prawda, dopóki jej nie pozna – co samo w sobie było powodem, by nie odpuszczać.

Facet z SPZ, Anderson Dawes, siedział na składanym krzesełku przed dziurą Millera i czytał książkę. Taką prawdziwą – cieniutkie strony oprawione w coś, to nawet mogło być skórą. Miller widział je kiedyś na zdjęciach i pomysł, że można przeznaczyć tyle masy na jeden megabajt danych, uznał za wyjątkowo dekadencki.

– Detektywie.

– Panie Dawes.

– Miałem nadzieję, że moglibyśmy porozmawiać.

Kiedy wchodzili do środka, Miller ucieszył się, że trochę ogarnął mieszkanie. Wszystkie butelki po piwie wylądowały w recyklerze. Stoły i szafki zostały odkurzone. Nawet uporządkował poduszki na fotelach i zmienił im poszewki. Kiedy Dawes siadał, Miller zrozumiał, że zrobił porządki, podświadomie oczekując na to właśnie spotkanie. Choć do tej pory nie zdawał sobie z tego sprawy.

Dawes położył swoją książkę na stole, sięgnął do kieszeni marynarki i pchnął przez stół cienki czarny dysk filmowy. Miller podniósł go.

– Co na tym zobaczę?

– Nic, czego nie potwierdzi dokumentacja – odpowiedział Dawes.

– Coś spreparowanego?

– Tak – potwierdził mężczyzna. Jego uśmiech ani trochę nie poprawił mu wyglądu. – Ale to nie my. Pytał pan o policyjny sprzęt do tłumienia zamieszek. Sierżant Pauline Trikoloski rozkazała przesłać go do jednostki służb specjalnych dwadzieścia trzy.

– Jednostka służb specjalnych dwadzieścia trzy?

– Tak – potwierdził Dawes. – Nic takiego nie istnieje. Tak samo jak Trikoloski. Sprzęt został zapakowany do pudeł, pokwitowany i dostarczony do doku. Frachtowiec, na który go załadowano, był wtedy zarejestrowany na Corporaçõ do Gato Preto.

– Czarny kot?

– Zna ich pan?

– Import-eksport, tak samo jak wszyscy inni – stwierdził Miller ze wzruszeniem ramion. – Badaliśmy ich jako możliwy front dla Loca Griega. Ale nigdy nie udało nam się niczego dowieść.

– Mieliście rację.

– Pan dowiódł?

– To nie moja praca – stwierdził Dawes. – Ale to może pana zainteresować. Automatyczne rejestry dokowania statku w chwili wyjścia z portu tutaj i przybycia na Ganimeda. Nawet uwzględniając zużycie masy reakcyjnej, statek był trzy tony lżejszy. A czas przelotu jest dłuższy niż przewidywany na podstawie mechaniki orbitalnej.

– Ktoś się z nim spotkał – skomentował Miller. – I przeniósł sprzęt na inny statek.

– Ma pan swoją odpowiedź – podsumował Dawes. – A nawet obie. Sprzęt do kontroli zamieszek został zabrany ze stacji przez lokalną zorganizowaną przestępczość. Brak dokumentacji na dowód, ale chyba można bezpiecznie uznać, że wysłali też ludzi do obsługi tego sprzętu.

– Gdzie?

Dawes uniósł ręce. Miller kiwnął głową. Byli poza stacją. Sprawa zamknięta. Kolejne zwycięstwo praworządności.

Szlag.

– Dotrzymałem swojej strony umowy – powiedział Dawes. – Poprosił pan o informacje i dostał je pan. Dotrzyma pan swojej strony umowy?

– Porzucić śledztwo w sprawie Mao – powiedział Miller. To nie było pytanie, a Dawes nie zachowywał się, jakby tak było. Miller odchylił się na oparcie fotela.

Juliette Andromeda Mao. Dziedziczka fortuny planet wewnętrznych. Kurier SPZ. Regaty ścigaczem. Brązowy pas, pracowała nad czarnym.

– Jasne, czemu nie – powiedział w końcu. – Przecież nawet gdybym ją znalazł i tak nie wysłałbym jej do domu.

– Nie?

Miller przesunął ręce w geście znaczącym oczywiście, że nie.

– To dobry dzieciak – powiedział. – Jakby się pan czuł, gdyby był pan już dorosły, a mamusia nadal mogła pana ściągnąć do domu za ucho? To od początku była gówniana sprawa.

Dawes znów się uśmiechnął. Tym razem trochę pomogło to jego wyglądowi.

– Miło mi to słyszeć, detektywie. I nie zapomnę o pozostałej części naszej umowy. Jeśli ją znajdziemy, powiem panu o tym. Ma pan moje słowo.

– Doceniam to – odpowiedział Miller.

Przez chwilę panowała cisza. Miller nie potrafił zdecydować, czy była niezręczna, czy towarzyska. Może było w niej miejsce na oba te odczucia. Dawes wstał i wyciągnął rękę. Miller ją uścisnął. Dawes wyszedł. Dwaj gliniarze pracujący dla różnych stron. Może coś ich łączyło.

Co nie znaczyło, że Miller miał problem z oszukiwaniem go.

Otworzył program szyfrujący terminala, przekierował go do zestawu łączności i zaczął mówić do kamery.

– Nie spotkaliśmy się, sir, ale mam nadzieję, że znajdzie pan kilka minut, by mnie wysłuchać. Jestem detektyw Miller ze Star Helix Security. Pracuję na kontrakcie na stacji Ceres i przydzielono mi zadanie odszukania pańskiej córki. Mam kilka pytań.





Rozdział piętnasty





Holden


Holden sięgnął do Naomi. Usiłował się odpowiednio ustawić, gdy oboje lecieli przez hangar, nie mając niczego, od czego mogliby się odepchnąć ani na czym zatrzymać lot. Byli pośrodku pomieszczenia bez żadnej osłony.

Wybuch rzucił Kelly’ego pięć metrów w bok, uderzając nim o skrzynię, przy której unosił się teraz zaczepiony magnetycznie jednym butem do boku pojemnika, drugi próbując zaczepić o pokład. Podmuch rzucił Amosem o pomost, na którym leżał rozpłaszczony z nogą zgiętą pod niemożliwym kątem. Aleks przykucnął przy nim.

Holden wykręcił szyję, oglądając się na atakujących, i zobaczył napastnika z granatnikiem (tego, który trafił Kelly’ego), przymierzał się właśnie do kolejnego strzału.

Już nie żyjemy, pomyślał.

Naomi wykonała wulgarny gest.

Mężczyzna z granatnikiem zadrżał i rozpadł się w rozpryskach krwi i małych wybuchów.

– Do statku! – wrzasnął przez radio Gomez. Jego głos był wysoki i chrapliwy, na wpół krzyk bólu, na wpół bitewne uniesienie.

Holden wyciągnął ze skafandra Naomi linkę zabezpieczającą.

– Co ty...? – zaczęła.

– Zaufaj mi – poprosił, po czym oparł stopy na jej brzuchu i mocno się odepchnął.

Walnął w pokład, a ona poszybowała w stronę sufitu. Aktywował magnesy butów, po czym szarpnął za linkę, ściągając ją w dół.

Hangar migotał od nieustannego ognia z broni maszynowej.

– Nie wychylaj się – rzucił Holden i najszybciej, jak pozwalały mu na to magnetyczne buty, pobiegł w stronę Aleksa i Amosa.

Mechanik ruszał kończynami, czyli wciąż żył. Holden uświadomił sobie, że wciąż trzyma w ręku linkę Naomi, więc przypiął ją do zaczepu swojego skafandra. Już się nie rozdzielą.

Dźwignął Amosa z pokładu, potem wyhamował jego inercję. Mechanik stęknął i wymamrotał coś obelżywego. Holden przymocował sobie do skafandra i jego linkę. Jeśli będzie trzeba, poniesie całą załogę. Aleks bez słowa też przypiął się do Holdena i niepewnie wystawił kciuk do góry.

– To było... znaczy, kurwa – powiedział.

– Właśnie – zgodził się Holden.

– Jim – krzyknęła Naomi. – Patrz!

Holden popatrzył tam, gdzie ona. Kelly chwiejnie szedł w ich stronę. Jego pancerz był wyraźnie zmiażdżony z lewej strony torsu i wyciekał z niego płyn hydrauliczny, zostawiając za nim w powietrzu smugę kropelek, ale szedł... w stronę korwety.

– Dobra – skomentował Holden. – Chodźmy.

Cała piątka razem ruszyła do statku, przepychając się przez unoszące się w powietrzu kawałki skrzyń rozwalonych podczas walki. Holden poczuł coś w rodzaju użądlenia w ramię, a na wyświetlaczu skafandra pojawił się komunikat o uszczelnieniu przebicia. Po chwili coś ciepłego zaczęło spływać mu po ręce.

Gomez wrzeszczał w radiu jak szalony, biegając wokół zewnętrznego skraju hangaru i nieustannie strzelając. Przeciwnicy stale odpowiadali ogniem. Holden zobaczył, jak marine jest trafiany, przynajmniej dwukrotnie, z wybuchami i chmurami materiału ablacyjnego otaczającymi pancerz. Aż trudno było mu uwierzyć, że w środku mogło przetrwać coś żywego. Jednak Gomez wciąż ściągał na siebie uwagę przeciwników, więc Holden z załogą byli w stanie przekuśtykać do częściowej osłony zapewnianej przez śluzę korwety.

Z kieszeni w pancerzu Kelly wyciągnął małą metalową kartę. Przesunięcie jej przy czytniku otworzyło zewnętrzne drzwi. Holden wciągnął do środka unoszące się w powietrzu ciało Amosa. Naomi, Aleks i ranny marine weszli za nimi, patrząc na siebie w zszokowanym niedowierzaniu, gdy śluza przechodziła cykl i otworzyły się wewnętrzne drzwi.

– Nie wierzę, że się nam... – zaczął Aleks, ale nie dokończył.

– Później porozmawiamy – wychrypiał Kelly. – Aleksie Kamal, służyłeś na okrętach FMRK. Potrafisz tym sterować?

– Oczywiście, poruczniku – odpowiedział Aleks, po czym wyraźnie się wyprostował. – Czemu ja?

– Nasz drugi pilot właśnie ginie na zewnątrz. Weź to – powiedział Kelly, podając mu metalową kartę – Reszta niech się przypnie. Straciliśmy mnóstwo czasu.

Z bliska uszkodzenia pancerza Kelly’ego były jeszcze bardziej widoczne. Musiał doznać ciężkich obrażeń klatki piersiowej. I nie wszystko, co wyciekało z pancerza, było płynem hydraulicznym. Zdecydowanie była tam też krew.

– Pomogę panu – zaoferował Holden, wyciągając w jego kierunku ręce.

– Nie dotykaj mnie – warknął Kelly ze złością, która zaskoczyła Holdena. – Przypnij się i zamknij się w cholerę. Już!

Holden nie dyskutował. Odpiął linki łączące go ze skafandrami pozostałych i pomógł Naomi umieścić Amosa na pryczy przeciążeniowej i przypiąć go. Kelly został na pokładzie wyżej, ale jego głos docierał przez okrętowy interkom.

– Jesteśmy gotowi do lotu, panie Kamal?

– Potwierdzam, poruczniku. Reaktor był już aktywny, gdy tu dotarliśmy.

– Tachi był w stanie gotowości. Dlatego go bierzemy. Lećmy. Gdy tylko opuścimy hangar, pełny ciąg.

– Potwierdzam.

Ciążenie wróciło w drobnych pchnięciach w losowych kierunkach, w miarę jak Aleks unosił statek z pokładu i obracał go w stronę bramy hangaru. Holden skończył zapinać pasy bezpieczeństwa i obejrzał się, by sprawdzić, czy Naomi i Amos są zabezpieczeni. Mechanik jęczał i kurczowo zaciskał dłonie na krawędzi pryczy.

– Jesteś z nami, Amos? Jak ci tam?– zapytał Holden.

– Fanta-kurwa-stycznie, kapitanie.

– O cholera, widzę Gomeza – przez interkom zgłosił Aleks. – Leży. Pieprzone dranie! Ciągle do niego strzelają! Skurwysyny!

Statek przestał manewrować, a Aleks powiedział grobowym głosem:

– Udławcie się, gnoje.

Okręt zadrżał przez pół sekundy, a po chwili ruszył znowu w stronę bramy.

– Działka obrony punktowej? – zapytał Holden.

– Wymierzyłem im karę – sapnął Aleks.

Holden wyobraził sobie, co kilkaset pocisków z powlekanej teflonem stali wolframowej, lecących z prędkością pięciu tysięcy metrów na sekundę, mogło zrobić z ludzkimi ciałami, gdy nagle Aleks włączył pełny ciąg i na jego piersi wylądowało stado słoni.


* * *

Obudził się w nieważkości. Bolały go oczy i jądra, co znaczyło, że lecieli dużym ciągiem dłuższą chwilę. Terminal na ścianie obok fotela powiedział mu, że minęło prawie pół godziny. Naomi uwalniała się właśnie z fotela, ale Amos był nieprzytomny, a z dziury w jego skafandrze wypływały niepokojące ilości krwi.

– Naomi, sprawdź Amosa – wychrypiał Holden, czując ból gardła od tak prostej czynności. – Aleks, raport.

– Donnie wybuchł za nami, kapitanie. Chyba jednak marines się nie utrzymali. Nie ma go – odpowiedział przyciszonym głosem Aleks.

– A tych sześć atakujących statków?

– Od wybuchu nie widziałem po nich żadnego śladu. Pewnie zostały zniszczone.

Holden kiwnął głową. Natychmiastowa kara za grzechy. Abordaż był jednym z najbardziej ryzykownych ruchów w walce okrętowej. W zasadzie wszystko sprowadzało się do wyścigu między atakującymi, starającymi się przejąć maszynownię, a zbiorową wolą obrońców trzymających palec na przycisku samozniszczenia. Nawet po bardzo krótkim spotkaniu z kapitan Yao Holden od razu mógł powiedzieć napastnikom, że ten wyścig przegrają.

Mimo wszystko ktoś uznał, że gra jest warta świeczki.

Holden rozpiął uprząż i poleciał do Amosa. Naomi otworzyła zestaw pierwszej pomocy i rozcinała skafander mechanika solidnymi nożycami. Dziura została wybita przez poszarpany koniec złamanej piszczeli Amosa, gdy skafander naparł na nią przy dwunastu g.

Po rozcięciu skafandra Naomi zbladła na widok masy krwi i poszarpanej tkanki, w którą zmieniła się dolna część nogi Amosa.

– Co teraz zrobimy? – zapytał Holden.

Naomi popatrzyła na niego, po czym roześmiała się chrapliwie.

– Nie mam pojęcia – wyznała.

– Ale ty... – zaczął Holden.

Nie dała mu dokończyć.

– Gdyby był z metalu, po prostu wyklepałabym go jak należy, a potem zaspawała wszystko na miejscu – powiedziała.

– Ja...

– Ale on nie jest z okrętowych części – nie dała sobie przerwać, przechodząc w krzyk – więc czemu pytasz mnie, co zrobić?

Holden uniósł rękę w uspokajającym geście.

– Dobra, rozumiem. Na razie spróbujmy zatrzymać krwawienie, dobra?

– Jeśli Aleks zginie, każesz mi też poprowadzić statek?

Holden zaczął odpowiadać, ale się powstrzymał. Miała rację. Za każdym razem, gdy nie wiedział, co zrobić, zdawał się na Naomi. Robił to już od lat. Była inteligentna, pomysłowa i zwykle niewzruszona. Stała się jego podporą, a przecież przeszła przez taką samą traumę, jak on. Jeśli nie zacznie się pilnować, kobieta się załamie, a do tego nie mógł dopuścić.

– Masz rację. Zajmę się Amosem – powiedział. – Idź i sprawdź, co z Kellym. Przyjdę tam za kilka minut.

Naomi patrzyła na niego, aż jej oddech wrócił do normalnego tempa.

– Dobra – powiedziała i ruszyła do drabiny załogowej.

Holden spryskał nogę środkiem przyśpieszającym krzepnięcie i owinął ją gazą z apteczki. Potem wywołał na terminalu ściennym bazę danych statku i zrobił wyszukiwanie pod kątem otwartych złamań. Czytał o nich z rosnącym przerażeniem, gdy wywołała go Naomi.

– Kelly nie żyje – oznajmiła bezbarwnym głosem.

Holden poczuł kamień w żołądku i musiał poczekać trzy oddechy, zanim się odezwał, by w jego głosie nie było słychać paniki.

– W porządku. Będę potrzebował twojej pomocy przy składaniu tej kości. Zejdź na dół. Aleks? Daj mi pół g ciągu, kiedy będziemy zajmować się Amosem.

– W jakimś konkretnym kierunku, kapitanie? – zapytał Aleks.

– Wszystko jedno, po prostu pół g i nie włączaj radia, dopóki nie każę.

Naomi opadła po drabinie wraz z powracającym ciążeniem.

– Wygląda na to, że Kelly ma połamane wszystkie żebra z lewej strony – powiedziała. – Ciążenie przy ciągu pewnie przebiło mu wszystkie narządy.

– Musiał wiedzieć, że do tego dojdzie – skomentował Holden.

– Tak.

Z marines łatwo było się naśmiewać, gdy nie było ich w pobliżu. Za czasów służby Holdena we flocie nabijanie się z piechoty było równie naturalne, jak przeklinanie. Jednak czterech marines oddało życie, by wydostać ich z Donnagera, a trzech zrobiło to całkowicie świadomie. Holden obiecał sobie, że nigdy już nie będzie się z nich śmiał.

– Musimy naciągnąć kość, zanim ją złożymy. Trzymaj go, a ja pociągnę za stopę. Powiesz mi, gdy kość się cofnie i ułoży prawidłowo.

Naomi zaczęła protestować.

– Tak, wiem, że nie jesteś lekarzem. Po prostu oceń na oko – odpowiedział Holden.

Była to jedna z najkoszmarniejszych rzeczy, jakie Holden kiedykolwiek zrobił. Podczas zabiegu Amos obudził się z krzykiem. Musiał nastawiać jego nogę dwukrotnie, bo za pierwszym razem kości nie ustawiły się prawidłowo i kiedy puścił, poszarpany koniec piszczeli wyskoczył z powrotem przez dziurę wraz z fontanną krwi. Na szczęście potem Amos znowu zemdlał i mogli podjąć drugą próbę bez jego krzyków. Chyba się udało. Holden spryskał ranę środkami dezynfekującymi i przyśpieszającym krzepnięcie, zamknął ją staplerem i okleił bandażem stymulującym regenerację, po czym dokończył szybkoschnącym usztywnieniem i dodatkowym plastrem z antybiotykami na biodrze mechanika.

Po skończeniu opadł na pokład i poddał się drżeniu. Naomi z łkaniem zwinęła się na pryczy. Holden pierwszy raz widział, żeby płakała.


* * *

Holden, Aleks i Naomi unosili się w luźnym trójkącie wokół pryczy przeciążeniowej, w której leżało ciało porucznika Kelly’ego. Amos spał pokład niżej, nafaszerowany środkami usypiającymi. Tachi dryfował przez kosmos, nie kierując się do żadnego konkretnego miejsca. Po raz pierwszy od bardzo dawna nikt za nimi nie leciał.

Holden wiedział, że pozostali czekają, by się odezwał. Czekają, żeby usłyszeć, jak ich uratuje. Patrzyli na niego wyczekująco. Starał się, by emanowały z niego spokój i zaduma, jednak w duchu panikował. Nie miał pojęcia, gdzie lecieć. Ani co zrobić. Od kiedy trafili na Scopuli, wszystkie miejsca, które powinny być bezpieczne, okazywały się śmiertelnymi pułapkami. Canterbury. Donnager. W tej chwili Holden bał się lecieć gdziekolwiek ze strachu, że chwilę później to miejsce też wybuchnie.

Zróbcie coś, dekadę wcześniej powiedział młodym oficerom instruktor. Nie musicie mieć racji, ale musicie coś zrobić.

– Ktoś na pewno będzie sprawdzał, co się stało z Donnagerem – odezwał się w końcu. – Okręty marsjańskie muszą już lecieć w to miejsce. I wiedzą, że Tachi się wydostał, bo nasz transponder rozgłasza tę informację całemu Układowi Słonecznemu.

– Wcale nie – wtrącił się Aleks.

– Proszę to wyjaśnić, panie Kamal.

– To jest statek torpedowy. Myślisz, że chcą nadawać sygnał transpondera do namierzania przez przeciwnika, gdy atakują wrogi pancernik? Nie, w kokpicie jest taki fajny przełącznik podpisany „wyłączenie transpondera”. Pstryknąłem go, zanim wylecieliśmy. W tej chwili jesteśmy po prostu kolejnym obiektem pośród miliona podobnych.

Holden milczał przez dwa długie oddechy.

– Aleks, to może być najwspanialsza rzecz, jaką ktokolwiek zrobił w długiej historii wszechświata – powiedział w końcu.

– Ale nie możemy wylądować, Jim – zauważyła Naomi. – Po pierwsze żaden port nie pozwoli się zbliżyć jednostce bez sygnału transpondera, a po drugie, gdy tylko namierzą nas optycznie, trudno będzie ukryć fakt, że to marsjański okręt wojenny.

– Owszem, to trochę utrudnia sytuację – zgodził się Aleks.

– Fred Johnson – przypomniał Holden – dał nam adres, pod którym możemy się z nim skontaktować. Zaczynam myśleć, że akurat SPZ może być stroną, która pozwoli nam gdzieś wylądować ukradzionym marsjańskim okrętem.

– Nie jest kradziony – zaprotestował Aleks. – W tej chwili to legalny odzysk.

– Jasne, możesz przekazać ten argument FMRK, kiedy nas złapią, ale na razie spróbujmy tego uniknąć.

– Czyli co, po prostu czekamy, aż skontaktuje się z nami pułkownik Johnson? – zapytał Aleks.

– Nie, ja będę czekał. Wy przygotujcie porucznika Kelly’ego do pogrzebu. Aleks, byłeś w FMRK. Znasz ich tradycje. Zrób wszystko z pełnymi honorami i zarejestruj w dzienniku. Zginął, żeby wyprowadzić nas z tamtego statku, i oddamy mu wszelkie możliwe honory. Gdy tylko gdzieś wylądujemy, prześlemy pełne nagranie do dowództwa FMRK, żeby mogli to zrobić oficjalnie.

Aleks kiwnął głową.

– Zrobimy co w naszej mocy, sir.


* * *

Odpowiedź Freda Johnsona przyszła tak szybko, że Holden zastanawiał się, czy facet nie siedział przy terminalu, czekając na wiadomość. Cały tekst składał się tylko ze współrzędnych i dwóch słów: wiązka kierunkowa. Holden wycelował laser we wskazany punkt – to samo miejsce, z którego Fred wysłał pierwszą wiadomość – włączył mikrofon i powiedział:

– Fred?

Od podanego punktu docelowego dzieliło go ponad jedenaście minut świetlnych, więc przygotował się, że odpowiedź nadejdzie za dwadzieścia dwie minuty. Żeby się nie nudzić, przesłał współrzędne do kokpitu i poprosił Aleksa o lot w tamtym kierunku z przyśpieszeniem jednego g, jak tylko skończą z porucznikiem Kellym.

Dwadzieścia minut później pojawił się ciąg i po drabinie wspięła się Naomi. Zdjęła z siebie skafander próżniowy, zamiast niego założyła czerwony kombinezon marsjański o piętnaście centymetrów za krótki i trzy razy za duży w pozostałych kierunkach. Umyła twarz.

– Na tym statku jest łazienka z prysznicem. Możemy go zatrzymać? – zapytała.

– Jak poszło?

– Zajęliśmy się nim. Koło maszynowni jest przyzwoitej wielkości ładownia. Zostawimy go tam do czasu, aż znajdziemy jakiś sposób na wysłanie go do domu. Wyłączyłam tam powietrze, więc nie będzie się rozkładał.

Wyciągnęła rękę i upuściła mu na kolana małą czarną kostkę.

– Miał to w kieszeni pod pancerzem – wyjaśniła.

Holden podniósł przedmiot. Wyglądał na jakieś urządzenie do magazynowania danych.

– Możesz sprawdzić, co tam jest?

– Jasne. Daj mi trochę czasu.

– A Amos?

– Ciśnienie krwi stabilne. To musi być dobry znak.

Zapiszczała konsola łączności i Holden uruchomił odtwarzanie.

– Jim, informacja o losie Donnagera właśnie zaczyna trafiać do sieci. Przyznaję, że bardzo mnie zaskoczyła twoja wiadomość – zabrzmiał głos Freda. – Co mogę dla ciebie zrobić?

Holden zastanowił się nad odpowiedzią. Podejrzliwość Freda była jak najbardziej uzasadniona, ale przecież wysłał Holdenowi słowo kluczowe właśnie na taką okoliczność.

– Fred. Nasi wrogowie zrobili się wszechobecni, a lista przyjaciół znacząco się skróciła. Właściwie jesteś na niej tylko ty. Jesteśmy w skradzionym...

Aleks odchrząknął.

– W odzyskanym statku bojowym FMRK – kontynuował Holden. – Musimy to jakoś ukryć. Potrzebujemy takiego miejsca do lądowania, gdzie nie rozstrzelają mnie za samo zbliżenie się. Pomóż mi w tym.

Odpowiedź przyszła po pół godzinie.

– Na dodatkowym kanale przesyłam plik danych – powiedział Fred. – Zawiera nowy kod transpondera oraz instrukcje sposobu instalacji. Kod będzie działał we wszystkich rejestrach. Jest prawdziwy. Są tam też współrzędne, które zaprowadzą was do bezpiecznego portu. Spotkamy się na miejscu. Mamy sporo do omówienia.

– Nowy kod transpondera? – skomentowała Naomi. – Jak SPZ zdobywa nowe kody transponderów?

– Albo złamali protokoły zabezpieczeń Koalicji Ziemsko-Marsjańskiej, albo mają swojego człowieka w biurze rejestracyjnym – odpowiedział Holden. – Tak czy owak, chyba zaczynamy grę w pierwszej lidze.





Rozdział szesnasty





Miller


Miller oglądał przekaz z Marsa razem z resztą stacji. Podest ustrojono na czarno, co było złym znakiem. Pojedyncza gwiazda i trzydzieści pasków Marsjańskiej Republiki Kongresowej wisiały w tle nie raz, a osiem razy. To było jeszcze gorsze.

– Nic takiego nie mogłoby się wydarzyć bez starannego planowania – powiedział marsjański prezydent. – Informacje, które chcieli wykraść, doprowadziłyby do fundamentalnego i zasadniczego naruszenia bezpieczeństwa marsjańskiej floty. Nie udało im się, jednak ceną było życie dwóch tysięcy osiemdziesięciu sześciu marsjańskich żołnierzy. Ten akt agresji był przygotowywany przez Pas przynajmniej przez lata.

Millerowi nie umknęło że oskarżył Pas. Nie SPZ, Pas.

– W ciągu tygodnia od pierwszych informacji o ataku zaobserwowaliśmy trzydzieści wtargnięć w strefy bezpieczeństwa marsjańskich statków i baz, włącznie ze stacją Pallas. W przypadku utraty tych rafinerii marsjańska ekonomia poniosłaby nieodwracalne straty. Mając przeciw sobie uzbrojone, zorganizowane siły partyzanckie, nie mamy innego wyboru, jak siłami wojskowymi zablokować dostęp do stacji, baz i statków Pasa. Kongres wydał nowe rozkazy siłom floty niepełniącym aktualnie obowiązków na rzecz Koalicji i mamy nadzieję, że nasi bracia i siostry z Ziemi jak najszybciej zatwierdzą wspólne manewry Koalicji. Nowym zadaniem marsjańskiej floty jest zapewnienie bezpieczeństwa wszystkim przestrzegającym prawa obywatelom, zniszczenie struktur wrogich sił ukrywających się w Pasie i wymierzenie sprawiedliwości osobom odpowiedzialnym za te ataki. Z przyjemnością informuję, że nasze pierwsze działania doprowadziły do zniszczenia osiemnastu nielegalnych jednostek bojowych oraz...

Miller wyłączył kanał. A więc jednak. Tajna wojna przestała się ukrywać. Tatuś Mao miał rację, pragnąc ściągnąć do siebie Julie, tylko że było już za późno. Jego ukochana córeczka będzie musiała ryzykować, jak wszyscy inni.

To wszystko oznaczało przynajmniej godziny policyjne i śledzenie przemieszczania się w ramach stacji Ceres. Oficjalnie stacja pozostawała neutralna. SPZ nie było jej właścicielem, jak zresztą niczego innego. A Star Helix była ziemską korporacją, niepodlegającą żadnym zobowiązaniom wobec Marsa. W najlepszym razie Mars i SPZ będą prowadzić walki poza stacją. W najgorszym – na Ceres dojdzie do kolejnych zamieszek. Kolejnych zgonów.

Nie, to nie była prawda. W najgorszym razie SPZ podkreśli swoją determinację, rzucając w stację kamieniem lub głowicami jądrowymi. Albo wysadzając reaktor fuzyjny zadokowanego statku. Jeśli sytuacja wymknie się spod kontroli, oznaczałoby to śmierć sześciu lub siedmiu milionów ludzi i koniec znanego Millerowi świata.

Dziwne, że ta myśl prawie przyniosła mu ulgę.

Miller wiedział już od tygodni. Wszyscy wiedzieli. Jednak jeszcze się to nie stało, więc każda rozmowa, każdy żart, każde przypadkowe spotkanie i półanonimowe skinięcie głową oraz wymiana uprzejmości w metrze sprawiała wrażenie unikania. Nie potrafił wyleczyć raka wojny, nie mógł nawet spowolnić jego przerzutów, ale mógł przynajmniej przyznać, że to się dzieje naprawdę. Przeciągnął się, zjadł ostatni kęs sera z grzybów, wypił resztki płynu nawet odrobinę przypominającego kawę i wyszedł na zewnątrz, by utrzymywać pokój w czasie wojny.

Kiedy dotarł na komisariat, Muss przywitała go niedbałym skinięciem. Tablica była pełna spraw – przestępstw do zbadania, udokumentowania i odhaczenia. Było ich dwa razy więcej niż wczoraj.

– Kiepska noc – skomentował Miller.

– Mogło być gorzej – odpowiedziała Muss.

– Tak?

– Star Helix mógłby być marsjańską korporacją. Jak długo Ziemia pozostaje neutralna, nie musimy robić za Gestapo.

– I jak długo to według ciebie potrwa?

– A która godzina? – zapytała. – Zresztą, wszystko jedno. Gdy sprawa się rypnie, będę musiała wybrać się w górę, koło rdzenia. Kiedy byłam w gwałtach, był tam taki facet, którego nigdy nie udało się nam złapać.

– Po co czekać? – zapytał Miller. – Moglibyśmy podejść do góry, zastrzelić go i wrócić do lunchu.

– Niby tak, ale wiesz jak to jest – odpowiedziała. – Próbuję trzymać profesjonalne standardy. W każdym razie gdybyśmy to zrobili, musielibyśmy potem poprowadzić śledztwo, a nie ma już miejsca na tablicy.

Miller usiadł przy biurku. To wszystko były tylko pogaduszki, sposób na spuszczenie odrobiny pary, gdy cały dzień wypełniały człowiekowi nieletnie dziwki albo fałszowane prochy. Mimo wszystko w komisariacie wyczuwało się napięcie. Było je słychać w tym, jak ludzie się śmiali, było widać w postawach. Dostrzegł więcej niż zwykle kabur, jakby samo noszenie broni na wierzchu mogło ich posiadaczom zapewnić bezpieczeństwo.

– Myślisz, że to SPZ? – zapytała Muss. Tym razem mówiła ciszej.

– Chodzi ci o zniszczenie Donnagera? Kto inny mógłby to zrobić? Plus przyznali się do tego.

– Niektórzy to zrobili. Z tego, co słyszałam, jest teraz więcej niż jeden SPZ. Goście ze starej szkoły nie wiedzą nic na ten temat. Wszyscy robią w gacie i próbują odnaleźć pirackie przekazy, które przypisują sobie zasługę.

– I co z nimi zrobią? – zapytał Miller. – Nawet jeśli zdołasz uciszyć każdego pyskatego komentatora w Pasie, i tak niczego to nie zmieni.

– Ale jeśli w SPZ doszło do rozłamu... – Muss spojrzała na tablicę.

Jeśli w SPZ doszło do rozłamu, obecny wygląd tablicy był niczym. Miller przeżył dwie duże wojny gangów. Pierwszą, gdy Loca Griega zastąpili i zniszczyli Aryjskich Lotników, a potem, gdy na stację weszła Złota Gałąź. SPZ była większa, wredniejsza i bardziej profesjonalna od każdej z tych organizacji. Wybuchłaby wojna domowa w Pasie.

– Może do tego nie dojdzie – stwierdził Miller.

Shaddid wyszła z biura, rozglądając się po komisariacie. Rozmowy przycichły. Shaddid wypatrzyła Millera i wykonała niecierpliwy gest. Do mojego biura.

– Przerąbane – skomentowała Muss.

W biurze kapitan na jednym z krzeseł spokojnie siedział Anderson Dawes. Miller poczuł przechodzący przez ciało dreszcz, gdy wszystkie fakty zaskoczyły. Mars i Pas w otwartym konflikcie zbrojnym. Twarz SPZ na Ceres siedząca z kapitan sił bezpieczeństwa.

Czyli tak to wygląda, pomyślał.

– Pracowałeś nad sprawą Mao – powiedziała Shaddid, siadając za biurkiem. Millerowi nie zaproponowano zajęcia miejsca, więc zacisnął dłonie przed sobą.

– Przydzieliła mi ją pani – odpowiedział.

– I powiedziałam, że nie jest priorytetem – przypomniała.

– Nie zgodziłem się z tym – przyznał detektyw.

Dawes się uśmiechnął. Był to zaskakująco ciepły uśmiech, zwłaszcza wobec wyrazu twarzy Shaddid.

– Detektywie Miller – odezwał się Dawes. – Nie rozumie pan, co się tu dzieje. Siedzimy na kotle pod ciśnieniem, a pan nieustannie uderza w niego kilofem. Musi pan z tym skończyć.

– Zdejmuję cię ze sprawy Mao – oznajmiła kapitan. – Rozumiesz? Niniejszym oficjalnie zdejmuję cię z tego dochodzenia. Jeśli podejmiesz jakiekolwiek dalsze kroki w tej sprawie, ukarzę cię dyscyplinarnie za pracę poza przydziałem obowiązków i przywłaszczenie zasobów Star Helix. Zwrócisz mi wszystkie materiały związane ze sprawą. Skasujesz wszelkie dane zapisane na osobistej partycji. I zrobisz to jeszcze przed końcem zmiany.

Mózg Millera wirował, ale nie okazał tego po sobie. Zabierała mu Julie. Nie zamierzał jej na to pozwolić. To było pewne. Jednak w tej chwili nie to było najważniejsze.

– Wysłałem pewne zapytania... – zaczął.

– Nie, nie wysłałeś – warknęła Shaddid. – Ten liścik do rodziców był naruszeniem zasad. Każdy kontakt z udziałowcami powinien odbywać się wyłącznie za moim pośrednictwem.

– Chce mi pani powiedzieć, że wiadomość nie została wysłana – upewnił się Miller. Czyli monitorowała mnie pani.

– Nie została – potwierdziła Shaddid. Tak, monitorowałam. I co zamierzasz z tym zrobić?

Tak naprawdę nie mógł z tym zrobić absolutnie nic.

– A transkrypcje przesłuchania Jamesa Holdena? – zapytał Miller. – Czy dostała je pani, zanim...

Zanim zniszczono Donnagera, zabijając przy tym jedynych żyjących świadków losu Scopuli i pogrążając Układ w wojnie? Miller zdawał sobie sprawę, jak płaczliwie zabrzmiało jego pytanie. Shaddid zacisnęła szczęki. Nie zdziwiłby się, gdyby zazgrzytała zębami. Ciszę przerwał Dawes.

– Chyba mogę trochę rozluźnić atmosferę – powiedział. – Jeśli dobrze pana rozumiem, detektywie, uważa pan, że próbujemy pogrzebać całą sprawę. Wcale tak nie jest. Jednak w najlepszym interesie wszystkich stron będzie, jeśli to nie Star Helix dotrze do odpowiedzi, których pan szuka. Proszę się nad tym zastanowić. Może pan być Pasiarzem, ale pracuje pan dla ziemskiej korporacji. W tej chwili Ziemia to jedyny większy gracz, który nie stanął po niczyjej stronie. Jedyny, który może negocjować z obiema stronami.

– W takim razie czemu mieliby nie chcieć poznać prawdy? – zapytał Miller.

– Nie w tym problem – cierpliwie tłumaczył Dawes. – Chodzi o to, że Star Helix i Ziemia nie mogą sprawiać wrażenia, że są w to wszystko w jakikolwiek sposób zaangażowani. Muszą mieć czyste ręce. A ta sprawa wykracza poza wasz kontrakt. Juliette Mao nie ma na Ceres i może był taki czas, że mógł pan wsiąść na statek do miejsca, gdzie by ją pan zalazł i mógł ją pan porwać. Dokonać ekstradycji. Czy ekstrakcji. Wszystko jedno, jak pan to nazwie. Jednak teraz nie ma na to szans. Star Helix to Ceres, część Ganimeda i kilka tuzinów asteroid magazynowych. Jeśli opuści pan te okolice, wkroczy pan na terytorium wroga.

– Ale SPZ nie – stwierdził Miller.

– Mamy zasoby, żeby zrobić to we właściwy sposób – potwierdził Dawes. – Mao jest jedną z nas. Scopuli był naszym statkiem.

– I to Scopuli był przynętą, która zniszczyła Canterbury – dodał Miller. – Z kolei Canterbury posłużył za przynętę do zniszczenia Donnagera. Czemu więc właściwie ktokolwiek będzie miał lepiej, jeśli tylko wy zajmiecie się badaniem sprawy, w którą mogliście być zamieszani?

– Sądzi pan, że wysadziliśmy Canterbury – skomentował Dawes. – SPZ ze swoimi najnowocześniejszymi marsjańskimi okrętami?

– To wyciągnęło Donnagera w miejsce, gdzie można go było zaatakować. Jak długo przebywał z flotą, nie można było przeprowadzić abordażu.

Dawes zrobił kwaśną minę.

– Teorie spiskowe, panie Miller – powiedział. – Gdybyśmy mieli niewykrywalne marsjańskie statki bojowe, nie przegrywalibyśmy.

– Mieliście dość, by zniszczyć Donnagera zaledwie sześcioma statkami.

– Nie. Nie mieliśmy. Nasza wersja zniszczenia Donnagera to całe mnóstwo starych statków poszukiwaczy minerałów, załadowanych jądrówkami z misją samobójczą. Mamy bardzo liczne zasoby, ale to, co zrobiono z Donnagerem, nie było ich przykładem.

Ciszę przerywał tylko szum wymiennika powietrza. Miller złożył ręce na piersi.

– Ale... nie rozumiem – wyznał w końcu. – Jeśli SPZ tego nie zaczęło, to kto?

– To właśnie może nam powiedzieć Juliette Mao i załoga Scopuli – wyjaśniła Shaddid. – To jest stawką, Miller. Kto, czemu i, na miłość Boską, jaki jest pomysł na zatrzymanie tego wszystkiego.

– I nie chcecie ich znaleźć? – zapytał Miller.

– Nie chcemy, żeby pan to zrobił – wyjaśnił Dawes. – Nie w sytuacji, gdy ktoś inny może to zrobić lepiej.

Miller pokręcił głową. To wszystko zaszło za daleko i zdawał sobie z tego sprawę. Z drugiej strony czasem pójście za daleko też mogło przynieść jakieś skutki.

– Nie przekonał mnie pan – powiedział.

– Nie musisz być przekonany – warknęła Shaddid. – To nie są negocjacje. Nie ściągnęłam cię tu, żeby poprosić o pieprzoną przysługę. Jestem twoim szefem i wydaję ci polecenie. Znasz te słowa. Wydaję. Polecenie.

– Mamy Holdena – niespodziewanie powiedział Dawes.

– Co? – powiedział Miller równocześnie z Shaddid: – Nie powinieneś o tym mówić.

Dawes uniósł w stronę Shaddid rękę w fizycznym idiomie Pasiarzy na uciszenie kogoś. Ku zaskoczeniu Millera wykonała polecenie przedstawiciela SPZ.

– Mamy Holdena. On i jego załoga nie zginęli i niedługo znajdą się w rękach SPZ. Rozumie pan, co mówię, detektywie? Dostrzega pan znaczenie tego faktu? Mogę poprowadzić to dochodzenie, bo mam do tego właściwe zasoby. Podczas gdy pan nie potrafił się nawet dowiedzieć, co stało się z waszym sprzętem do tłumienia zamieszek.

To był policzek. Miller spuścił wzrok na buty. Złamał dane Dawesowi słowo w sprawie porzucenia sprawy, a mężczyzna nie poruszył tego tematu aż do teraz. Musiał przyznać agentowi SPZ punkty za postępowanie. Co więcej, jeśli Dawes faktycznie miał Jamesa Holdena, Miller nie miał żadnych szans na zdobycie dostępu do przesłuchania.

Kiedy Shaddid się odezwała, jej głos był zdumiewająco łagodny.

– Wczoraj popełniono trzy morderstwa. Włamano się do ośmiu magazynów, prawdopodobnie zrobili to ci sami ludzie. W szpitalach stacji leży sześciu ludzi, których mózgi rozpadają się od fatalnej partii heroiny domowej roboty. Cała stacja jest na krawędzi – powiedziała. – Możesz tam zrobić dużo dobrego, Miller. Idź złapać jakichś przestępców.

– Jasne, kapitanie – odpowiedział Miller. – Nie ma sprawy.

Muss siedział odchylona na krześle przy biurku, czekając na jego powrót. Ręce złożyła na piersi, a spojrzenie wierciło w nim dziurę, jakby patrzyła na przybite do ściany korytarza ciało Dos Santosa.

– Nowy dupek? – zapytała.

– Właśnie.

– Sprawa się uspokoi. Poczekaj trochę. Mam dla nas jedno z zabójstw. Księgowy średniego poziomu dla Naobi-Shears dał sobie rozwalić głowę przed barem. Wygląda ciekawie.

Miller wyciągnął terminal i przejrzał podstawowe informacje. Ale nie miał do tego serca.

– Hej, Muss – odezwał się. – Mam pytanie.

– Wal.

– Masz sprawę, której nie chcesz rozwiązać. Co robisz?

Jego nowa partnerka zmarszczyła brwi, przekrzywiła głowę i wzruszyła ramionami.

– Oddaję ją rybie – odpowiedziała. – Mieliśmy takiego gościa w dziale przestępstw przeciw dzieciom. Jeśli wiedzieliśmy, że sprawcą jest jeden z naszych informatorów, zawsze dawaliśmy to jemu. Żaden z naszych ludzi nigdy nie miał problemów.

– Rozumiem – mruknął Miller.

– Zresztą, gdybym musiała komuś wepchnąć fatalnego partnera, zrobiłabym to samo – kontynuowała Muss. – Wiesz. Ktoś, z kim nie chce pracować nikt inny. Ma śmierdzący oddech, gównianą osobowość czy cokolwiek, ale musi mieć partnera. To wybieram gościa, który może kiedyś był niezły, ale potem się rozwiódł. Zaczął pić. Wciąż uważa się za geniusza i tak się zachowuje. Tylko że jego wskaźniki nie są lepsze niż pozostałych. Dać mu gówniane sprawy. Gównianego partnera.

Miller zamknął oczy. Zrobiło mu się niedobrze.

– Co zrobiłaś? – zapytał.

– Żeby wylądować z tobą jako partnerem? – zapytała Muss. – Jeden z szefów się do mnie przystawiał, a ja go uwaliłam.

– Czyli utknęłaś.

– Zgadza się. Daj spokój, Miller, nie jesteś głupi. Musiałeś wiedzieć.

Musiał zdawać sobie sprawę, że jest pośmiewiskiem komisariatu. Gościem, który kiedyś był niezły. Tym, który przegrał.

Nie, tak naprawdę wcale o tym nie wiedział. Otworzył oczy. Muss nie wyglądała na szczęśliwą lub smutną, zadowoloną z jego bólu czy szczególnie nim przejętą. Dla niej to była tylko praca. Martwi, ranni, okaleczeni. To nie miało znaczenia. Szła przez życie dzięki temu, że się od niego odgrodziła.

– Może nie powinnaś była go odrzucać – powiedział w końcu Miller.

– Ach, nie jesteś taki zły – odpowiedziała Muss. – A on miał włosy na plecach. Nie znoszę tego.

– Dobrze wiedzieć – skomentował Miller. – Chodź, wymierzmy trochę sprawiedliwości.


* * *

– Jesteś pijany – skomentował dupek.

– Jestem gliną – oświadczył Miller, dźgając palcem powietrze. – Nie zadzieraj ze mną.

– Wiem, że jesteś gliną. Przychodzisz do mojego baru od trzech lat. To ja. Hasini. I jesteś pijany, przyjacielu. Solidnie, niebezpiecznie pijany.

Miller rozejrzał się wokół. Faktycznie siedział w Niebieskiej Żabie. Nie pamiętał, że tu przyszedł, a jednak tu był. A dupkiem faktycznie okazał się Hasini.

– Ja... – zaczął Miller, po czym zgubił to, co chciał powiedzieć.

– Chodź – stwierdził Hasini, obejmując go ramieniem. – To nie jest daleko. Zabiorę cię do domu.

– Która jest? – zapytał Miller.

– Późno.

To słowo miało w sobie głębię. Późno. Faktycznie było późno. W jakiś sposób przepuścił wszystkie szanse na naprawienie sytuacji. Układ był w stanie wojny i nikt nie był nawet pewien, dlaczego. Sam Miller w czerwcu przyszłego roku kończył pięćdziesiątkę. Było późno. Późno na zaczynanie od nowa. Późno na zrozumienie, jak wiele lat spędził, podążając w niewłaściwą stronę. Hasini poprowadził go do wózka elektrycznego, który bar trzymał właśnie na takie okazje. Z kuchni dochodziła woń rozgrzanego tłuszczu.

– Czekaj – powiedział Miller.

– Będziesz rzygał? – zapytał Hasini.

Miller rozważał to przez chwilę. Nie, na rzyganie też było za późno. Zatoczył się do przodu. Hasini położył go z tyłu wózka, włączył silniki i pojazd z cichym piskiem ruszył w głąb korytarza. Światła w górze były przygaszone. Wózek wibrował, mijając skrzyżowane za skrzyżowaniem. A może wcale nie. Może to tylko jego ciało.

– Myślałem, że jestem dobry – powiedział. – Wiesz, przez cały ten czas uważałem się za dobrego.

– Nieźle sobie radzisz – odpowiedział Hasini. – Jesteś dobry w gównianej robocie.

– Byłem w tym dobry.

– Nieźle sobie radzisz – powtórzył Hasini, jakby słowa mogły stać się prawdą.

Miller leżał na pace wózka. W bok wbijała mu się osłona koła z formowanego plastiku. Bolało, ale ruszenie się wymagało za dużo wysiłku. Myślenie wymagało za dużo wysiłku. Z Muss u boku jakoś przetrwał dzień. Oddał dane i materiały dotyczące Julie. W swojej dziurze nie miał nic, do czego warto by wracać, ani żadnego innego miejsca, gdzie warto być.

Światła pojawiały się i znikały z jego pola widzenia. Zastanawiał się, czy tak właśnie wyglądały gwiazdy. Nigdy nie patrzył w górę na niebo. Sama myśl o tym wywołała lekkie zawroty głowy. Czuł przerażenie nieskończonością, co było prawie przyjemne.

– Masz kogoś, kto może się tobą zająć? – zapytał Hasini, gdy dotarli do dziury Millera.

– Nic mi nie będzie. Ja tylko... miałem zły dzień.

– Julie – skomentował Hasini, kiwając głową.

– Skąd wiesz o Julie? – zapytał Miller.

– Gadałeś o niej cały wieczór – wyjaśnił Hasini. – To dziewczyna, w której się zakochałeś, co?

Miller zmarszczył brwi, trzymając się wózka. Julie. Mówił o Julie. A więc o to w tym wszystkim chodziło. Nie o jego pracę. Nie o reputację. Zabrali mu Julie. Specjalną sprawę. Jedyną, która się liczyła.

– Zakochałeś się w niej – powiedział Hasini.

– Tak, coś w tym stylu – przyznał Miller, czując, jak przez opary alkoholu przebija się coś w rodzaju objawienia. – Chyba tak.

– Masz pecha – skomentował Hasini.





Rozdział siedemnasty





Holden


Kambuz Tachi obejmował pełną kuchnię i stół na dwanaście osób. Stał tam również pełnowymiarowy ekspres do kawy, który mógł w niecałe pięć minut zaparzyć czterdzieści kubków kawy, niezależnie od tego, czy statek znajdował się w nieważkości, czy szedł z ciągiem pięciu g. Holden odmówił cichą modlitwę dziękczynną za wielkie budżety wojskowe i nacisnął przycisk parzenia. Musiał się siłą powstrzymywać przed gładzeniem stalowej pokrywy maszyny emitującej bulgotliwe odgłosy pracy.

Powietrze zaczął wypełniać aromat kawy, konkurujący z zapachem pieczenia chleba z masy wsadzonej przez Aleksa do piekarnika. Amos podskakiwał wokół stołu, stukając nowym usztywnieniem nogi, rozstawiając plastikowe talerze i prawdziwe, metalowe sztućce. Naomi mieszała w misce coś, co roztaczało czosnkowy aromat dobrego hummusu. Obserwując załogę zajętą codziennymi czynnościami, Holden odniósł wrażenie poczucia bezpieczeństwa na tyle głębokie, że prawie zakręciło mu się w głowie.

Uciekali już od kilku tygodni, ścigani przez cały czas przez takie czy inne tajemnicze statki. Po raz pierwszy od czasu zniszczenia Canterbury nikt nie wiedział, gdzie są. Nikt niczego od nich nie żądał. W świadomości całego Układu Słonecznego byli tylko kilkoma spośród tysięcy ofiar Donnagera. Krótki przebłysk głowy Sheda znikającej niczym w koszmarnej magicznej sztuczce przypomniał mu, że przynajmniej jeden członek jego załogi faktycznie stał się ofiarą. Mimo wszystko dobrze było znowu być panem swojego losu i nawet żal nie mógł go całkiem pozbawić tego uczucia.

Zadźwięczał zegar i Aleks wyciągnął z piekarnika tacę pokrytą cienkim, płaskim pieczywem. Zaczął ciąć chleb na kromki, na które Naomi nakładała pastę faktycznie wyglądającą jak hummus. Amos rozkładał je na talerzach wokół stołu. Holden nalał świeżej kawy do kubków z nazwą okrętu na boku. Rozdał je załodze. Przez chwilę panowała niezręczna cisza, gdy wszyscy bez ruchu wpatrywali się w starannie zastawiony stół, jakby bojąc się zepsucia idealnej chwili.

– Jestem głodny jak wściekły wilk – oznajmił Amos, rozwiązując problem, po czym usiadł z impetem. – Może mi ktoś podać pieprz?

Przez kilka minut nikt się nie odezwał, po prostu jedli. Holden ugryzł mały kęs chleba z hummusem, czując zawrót głowy od wyraźnych smaków po całych tygodniach żywienia się batonami białkowymi. A potem napychał sobie usta tak szybko, że ślinianki rozbolały go od nadmiernego tempa pracy. Zawstydzony rozejrzał się wokół stołu, ale wszyscy inni jedli równie łapczywie, więc dał sobie spokój z przyzwoitością i skupił się na posiłku. Kiedy pochłonął ostatnie okruszki z talerza, odchylił się, wzdychając w nadziei, że satysfakcja utrzyma się jak najdłużej. Aleks z zamkniętymi oczami popijał kawę. Amos dojadał łyżką resztki hummusu wprost z miski. Naomi posłała Holdenowi rozespane spojrzenie spod półprzymkniętych powiek, które nagle zrobiło się cholernie seksowne. Zdusił tę myśl i uniósł kubek.

– Za marines Kelly’ego. Bohaterowie do samego końca, niech spoczywają w pokoju – powiedział.

– Za marines – powtórzyli wszyscy przy stole, po czym zderzyli się kubkami i wypili.

– Za Sheda – powiedział Aleks, unosząc kubek.

– Tak, za Sheda, a dupki, które go zabiły, niech smażą się w piekle – odpowiedział Amos cichszym głosem. – Zaraz obok gnidy, która zniszczyła Canta.

Wszyscy przy stole spoważnieli. Holden poczuł, jak chwila spokoju odpływa równie cicho, jak nadeszła.

– No dobra – odezwał się. – Opowiedzcie mi o naszym nowym statku. Aleks?

– Jest piękny, kapitanie. Leciałem nim z dwanaście g przez prawie pół godziny, gdy uciekaliśmy z Donnagera, i cały czas mruczał jak kociak. Fotel pilota też jest bardzo wygodny.

Holden kiwnął głową.

– Amos? Miałeś już okazję rozejrzeć się po maszynowni? – zapytał.

– Tak. Czysto jak w szpitalu. To będzie nudna robota dla takiego machera jak ja – odpowiedział mechanik.

– Nudne jest miłe – stwierdził Holden. – Naomi? Twoja opinia?

Uśmiechnęła się.

– Uwielbiam go. Ma najlepsze prysznice, jakie kiedykolwiek widziałam na tej wielkości statku. Na dodatek jest tu fantastyczne ambulatorium z komputerowym systemem eksperckim, który potrafi cerować podziurawionych marines. Powinniśmy byli go poszukać, zamiast samodzielnie naprawiać Amosa.

Mechanik postukał palcami w usztywnienie nogi.

– Dobrze się spisaliście, szefowo.

Holden rozejrzał się po umytej załodze i przeczesał włosy palcami, po raz pierwszy od tygodni nie zabierając dłoni pokrytej tłuszczem.

– Tak, prysznic i brak konieczności składania połamanych nóg wyglądają obiecująco. Coś jeszcze?

Naomi odchyliła głowę do tyłu, przesuwając oczami, jakby przebiegała wzrokiem po jakiejś liście kontrolnej.

– Mamy pełny zbiornik wody, iniektory mają dość peletek do reaktora na trzydzieści lat, a kambuz jest załadowany do pełna. Będziesz musiał mnie związać, jeśli planujesz oddać ten statek flocie. Uwielbiam go.

– To bardzo miła łódka – zgodził się z uśmiechem Holden. – Miałaś już okazję spojrzeć na uzbrojenie?

– Dwie wyrzutnie i dwadzieścia torped dalekiego zasięgu z głowicami plazmowymi dużej mocy – zgłosiła Naomi. – A przynajmniej tak napisali w manifeście. Ładuje się je od zewnątrz, więc nie mogę tego fizycznie sprawdzić bez łażenia po kadłubie.

– Panel uzbrojenia mówi to samo, kapitanie – potwierdził Aleks. – I mamy pełny zapas pocisków w działkach obrony punktowej. No poza...

Poza serią wypuszczoną przez ciebie w drani, którzy zabili Gomeza.

– Och, i kapitanie, kiedy wsadziliśmy Kelly’ego do ładowni, znalazłam tam dużą skrzynię opisaną z boku MPS. Według manifestu znaczy to „Mobilny Pakiet Szturmowy”. Najwyraźniej tak wojskowi nazywają skrzynię wielkich karabinów – dodała Naomi.

– Zgadza się – potwierdził Aleks. – To pełny zestaw dla ośmiu marines.

– W porządku – skomentował Holden. – Podsumowując: dzięki silnikowi Epsteina klasy bojowej mamy nogi. A jeśli nie mylicie się co do załadowanej broni, mamy też zęby. Następne pytanie: co z tym zrobimy? Skłaniam się do przyjęcia azylu zaoferowanego przez pułkownika Johnsona. Jakieś uwagi?

– Jestem za, kapitanie – poparł go Amos. – Zawsze uważałem, że Pasiarze nie są dobrze traktowani. Chyba przez chwilę mogę się pobawić w rewolucjonistę.

– Garb Ziemianina, Amos? – spytała z krzywym uśmiechem Naomi.

– Co to, do cholery, w ogóle miałoby znaczyć?

– Nic, nabijam się z ciebie – odpowiedziała. – Wiem, że podoba ci się nasza strona, bo po prostu chcesz naszych kobiet.

Amos wyszczerzył się w odpowiedzi, wchodząc w rolę.

– No cóż, trzeba przyznać, że macie długie nogi sięgające aż do celu.

– Dobra, starczy tego. – Holden przerwał im, unosząc rękę. – Czyli dwa głosy za Fredem. Ktoś jeszcze?

Naomi podniosła rękę.

– Głosuję za Fredem.

– Aleks? Jak myślisz? – zapytał Holden.

Marsjański pilot rozparł się na krześle i podrapał po głowie.

– Właściwie nie mam żadnego konkretnego miejsca, w którym powinienem się znaleźć, więc chyba będę się was trzymał – powiedział w końcu. – Ale mam nadzieję, że nie zmieni się to w kolejną rundę przyjmowania rozkazów.

– Nie zmieni – zapewnił Holden. – Mam teraz uzbrojony statek i następnym razem, gdy ktoś nam coś rozkaże, użyjemy tej broni.


* * *

Po kolacji Holden dokonał długiego, powolnego obchodu swojego nowego okrętu. Otworzył każde drzwi, zajrzał do każdego schowka, zerknął za każdy panel i sprawdził wszystkie odczyty. Stanął w maszynowni obok reaktora fuzyjnego i zamknął oczy, przyzwyczajając się do niemal niewyczuwalnych wibracji. Gdyby kiedyś coś się w nim zepsuło, chciał móc to poczuć w kościach, zanim zabrzmi jakikolwiek sygnał ostrzegawczy. Zatrzymał się w dobrze wyposażonym warsztacie i dotknął wszystkich narzędzi, po czym wspiął się na pokład załogi i zwiedził wszystkie kabiny, aż znalazł taką, która mu odpowiadała. Rozłożył pościel, by pokazać, że jest zajęta. Znalazł kilka kombinezonów, które wydawały się mieć właściwy rozmiar, i przeniósł je do szafki w swoim nowym pokoju. Wziął drugi prysznic i pozwolił, by gorąca woda rozmasowała wielotygodniowe zakwasy na karku. Wracając do kabiny, przesuwał palcami wzdłuż ściany, wyczuwając lekkie ustępowanie pianki tłumiącej spalanie i siatki zapobiegającej odpryskom, które pokrywały ścianki z pancernej stali. Kiedy wrócił do swojej kabiny, Aleks i Amos właśnie urządzali się we własnych.

– Którą kajutę zajęła Naomi? – zapytał.

Amos wzruszył ramionami.

– Wciąż jest na mostku, grzebie w czymś.

Holden postanowił odłożyć sen jeszcze trochę i pojechał osiową drabiną-windą – mamy windę! – na pokład operacyjny.

Naomi siedziała na podłodze, mając przed sobą otwarty panel ścienny, a wokół niej leżała starannie rozłożona chyba setka małych części i kabelków. Wpatrywała się w coś wewnątrz otwartego panelu.

– Hej, Naomi, powinnaś się trochę przespać. Nad czym pracujesz?

Niedbale machnęła w stronę otwartej komory.

– Transponder – wyjaśniła.

Holden podszedł i usiadł obok niej na podłodze.

– Powiedz, jak mogę pomóc.

Podała mu swój ręczny terminal z wyświetlonymi na ekranie, przesłanymi przez Freda instrukcjami zmiany sygnału transpondera.

– Wszystko gotowe. Mam konsolę podpiętą do portu danych transpondera, dokładnie jak w instrukcji. Przygotowałam program komputerowy do przeprowadzenia opisanego nadpisania. Nowy kod transpondera i dane rejestracji statku są gotowe do wprowadzenia. Wpisałam nową nazwę. Fred ją wybrał?

– Nie, to ja.

– Och. W porządku. Ale... – Ucichła i znowu machnęła ręką w stronę transpondera.

– W czym problem? – zapytał Holden.

– Jim, te rzeczy robi się tak, żeby w nich nie grzebać. Cywilna wersja tego urządzenia stapia się na bryłę krzemu, jeśli uzna, że ktoś próbuje ją modyfikować. Kto wie, jakie zabezpieczenia ma wersja wojskowa? Zrzuci butelkę magnetyczną w reaktorze? Zmieni nas w supernową?

Naomi obróciła się w jego stronę.

– Mam wszystko przyszykowane i gotowe do odpalenia, ale uważam, że nie powinnam naciskać przełącznika – wyznała. – Nie wiemy, jakie będą konsekwencje niepowodzenia.

Holden wstał z podłogi i podszedł do konsoli komputera. Program nazwany przez Naomi Trans01 czekał na uruchomienie. Zawahał się na sekundę, po czym wcisnął przycisk wykonania. Statek nie zmienił się w chmurę gazu.

– Chyba jednak Fred chce nas żywych – skomentował.

Z Naomi gwałtownie zeszło napięcie. Odetchnęła głośno.

– Widzisz, i dlatego właśnie nigdy nie mogę dowodzić – powiedziała.

– Bo nie lubisz podejmować trudnych decyzji, nie dysponując pełnymi informacjami?

– Raczej nie jestem samobójczo nieodpowiedzialna – odparła i zaczęła powoli z powrotem składać obudowę transpondera.

Holden wcisnął przycisk łączności na panelu ściennym.

– Szanowna załogo, witajcie na pokładzie gazowca Rosynant.

– Co ta nazwa w ogóle znaczy? – spytała Naomi, gdy puścił przycisk interkomu.

– Znaczy, że musimy sobie znaleźć jakieś wiatraki – rzucił przez ramię, idąc w stronę windy.


* * *

Koncern Tycho Manufacturing and Engineering był jedną z pierwszych większych korporacji, które weszły do Pasa. We wczesnym okresie ekspansji inżynierowie Tycho z pomocą floty statków schwytali małą kometę i zaparkowali ją na stabilnej orbicie jako źródło uzupełniania wody na całe dziesięciolecia przed tym, zanim statki w rodzaju Canterbury zaczęły sprowadzać lód z niemal nieskończonych zasobów pierścieni Saturna. Było to najbardziej złożone i trudne osiągnięcie wielkoskalowej inżynierii, jakie ludzkość osiągnęła do czasu następnego cudu.

Na bis Tycho wbudowała w skały Ceres i Erosa potężne silniki rakietowe i spędziła ponad dekadę na nadaniu asteroidom ruchu wirowego. Zostali zakontraktowani do zbudowania sieci miast unoszących się w gęstej atmosferze nad Wenus, zanim prawa do projektu ugrzęzły w gąszczu pozwów, z których części nie rozstrzygnięto nawet teraz, po osiemdziesięciu latach. Prowadzono jakieś rozmowy na temat wind kosmicznych dla Marsa i Ziemi, jednak jak dotąd nie wynikło z tego nic konkretnego. Gdy tylko ktoś miał niemożliwe do wykonania zadanie inżynieryjne, które należało przeprowadzić w Pasie, wynajmowało się Tycho.

Stacja Tycho, główna siedziba firmy w Pasie, była olbrzymim pierścieniem zbudowanym wokół mającej pół kilometra średnicy kuli, obejmującej ponad sześćdziesiąt pięć milionów metrów sześciennych warsztatów i magazynów. Dwa obracające się przeciwbieżnie pierścienie otaczające kulę bez problemu mieściły piętnaście tysięcy pracowników wraz z rodzinami. Górną część kuli produkcyjnej zdobiło sześć olbrzymich manipulatorów konstrukcyjnych, które wyglądały, jakby mogły rozerwać na pół duży transportowiec. Z dolnej części kuli wystawał pęcherz szerokości pięćdziesięciu metrów, mieszczący reaktor klasy stosowanej na pancernikach i system napędu, dzięki któremu stacja Tycho była największą mobilną platformą konstrukcyjną w Układzie Słonecznym. Wszystkie przedziały w olbrzymich pierścieniach wyposażono w system zawieszenia, który pozwalał im ustawić się właściwie przy ciążeniu zapewnianym przez ciąg, kiedy pierścienie przestawały wirować, a stacja przemieszczała się na następny plac budowy.

Holden doskonale o tym wszystkim wiedział, a jednak widok stacji i tak wzbudził w nim podziw. Nie chodziło tylko o jej rozmiary. To była myśl, że mieszkały tam i pracowały cztery pokolenia najbystrzejszych ludzi w Układzie Słonecznym, pomagając wyciągnąć ludzkość do planet zewnętrznych niemal czystą siłą woli.

– Wygląda jak wielki robal – skomentował Amos.

Holden chciał zaprotestować, ale konstrukcja faktycznie przypominała trochę wielkiego pająka z tłustym odwłokiem i nogami sterczącymi z czubka głowy.

– Zapomnij o stacji, popatrz na tego potwora – odpowiedział Aleks.

Budowany statek sprawiał, że stacja wydawała się dużo mniejsza. Sygnał lidaru powiedział Holdenowi, że jednostka ma trochę ponad dwa kilometry długości i pół kilometra średnicy. Zaokrąglony i przysadzisty – wyglądał jak końcówka cygara ze stali. Rusztowania nośne odsłaniały wewnętrzne przedziały i maszynerię na różnych etapach konstrukcji, ale silniki wyglądały na gotowe, a kadłub nad dziobem był już zamontowany. Na kadłubie wielkimi białymi literami wymalowano nazwę Nauvoo.

– To Mormoni chcą tym polecieć całą drogę do Tau Ceti, tak? – zapytał Amos, a następnie zagwizdał. – Odważne dranie. Nie ma żadnej gwarancji, że po stu latach podróży trafią na planetę, która będzie się do czegoś nadawać.

– Wydają się dość pewni swego – odpowiedział Holden. – A pieniędzy na takiego olbrzyma nie zarabia się głupotą. Jeśli o mnie chodzi, to życzę im szczęścia.

– Zgarną gwiazdy – odezwała się Naomi. – Jak możesz im tego nie zazdrościć?

– Ich prawnuki może zasiedlą jedną gwiazdę, jeśli nie umrą z głodu, orbitując wokół skały, której nie będą mogli użyć – odciął się Amos. – Nie przesadzajmy z pompą.

Wskazał na imponujący zestaw anten łączności sterczący z boku Nauvoo.

– Chcecie się założyć, że stamtąd właśnie wysłano naszą wiadomość kierunkową o średnicy odbytu? – dodał.

Aleks kiwnął głową.

– Jeśli chcesz wysyłać do domu prywatne wiadomości z odległości kilku lat świetlnych, potrzebujesz solidnej spójności wiązki. Pewnie nieźle przykręcili moc, żeby nie wypalić w nas dziury.

Holden wstał z fotela drugiego pilota i przepchnął się obok Amosa.

– Zobacz, czy pozwolą nam wylądować, Aleks.


* * *

Lądowanie okazało się zdumiewająco łatwe. Kontroler stacji skierował ich do portu dokowego z boku kuli i utrzymał ich w szeregu, prowadząc do chwili, aż Aleks połączył kołnierz dokowy z włazem śluzy. Kontrolerka z wieży ani razu nie skomentowała, że jak na transportowiec przewożący gaz mają mnóstwo uzbrojenia i ani jednego zbiornika na towar. Po zakończeniu procedury złożyła im życzenia miłego dnia i rozłączyła się.

Holden założył skafander i wykonał krótką wycieczkę do ładowni, po czym spotkał się z pozostałymi tuż przed wewnętrznym włazem śluzy Rosynanta, trzymając w dłoni duży worek.

– Załóżcie skafandry, to od teraz standardowa procedura dla tej załogi za każdym razem, gdy przybijemy do nowego miejsca. I weźcie po jednym – polecił, wyciągając z worka pistolety i magazynki. – Jeśli chcecie, schowajcie broń w kieszeni lub torbie, ale ja będę swoją nosił otwarcie.

Naomi zmarszczyła brwi.

– Nie wydaje ci się to trochę... konfrontacyjne?

– Mam dość pomiatania mną – odpowiedział Holden. – Ros to dobry punkt wyjściowy do niezależności i zamierzam zabrać ze sobą kawałek statku. Możesz to nazwać talizmanem.

– Absolutnie – zgodził się Amos z entuzjazmem i przypiął jeden z pistoletów do pasa.

Aleks wcisnął swój do kieszeni kombinezonu, ale Naomi skrzywiła się i gestem odmówiła przyjęcia broni. Holden schował ją z powrotem do worka, poprowadził załogę Rosynanta do śluzy i włączył cykl. Po drugiej stronie czekał na nich starszawy mężczyzna o ciemnej skórze i barczystej sylwetce. Uśmiechnął się na ich widok.

– Witajcie na stacji Tycho – powiedział rzeźnik stacji Anderson. – Mówcie mi Fred.





Rozdział osiemnasty





Miller


Zniszczenie Donnagera uderzyło w Ceres jak młot walący w gong. Wiadomości zapychały się teleskopowymi nagraniami bitwy, z których większość, jeśli nie wszystkie, były podrobione. Pas przepełniały spekulacje na temat tajnej floty bojowej SPZ. Sześć okrętów, które zniszczyły marsjańską jednostkę flagową, obwołano bohaterami i męczennikami. Hasła w rodzaju Zrobiliśmy to raz, możemy powtórzyć oraz Zrzucić kamienie pojawiały się w nawet najbardziej niewinnych kontekstach.

O ile Canterbury odebrał Pasowi swoiste samozadowolenie, Donnager zrobił coś dużo gorszego. Pozbawił go strachu. Pasiarze otrzymali nagłe, decyzyjne i niespodziewane zwycięstwo. W tej chwili wszystko wydawało się możliwe i ta myśl ich uwodziła.

Wszystko to przerażałoby Millera znacznie bardziej, gdyby był trzeźwy.

Jego budzik hałasował nieustannie od kwadransa. Gdy dostatecznie długo wsłuchiwał się w jego piszczenie, odkrywał w nim nieznane sobie dotąd harmonie. Ciągle wnoszący się ton, kryjąca się pod nim pulsująca modulacja, a nawet pogrzebana jeszcze głębiej łagodna muzyka. Złudzenia. Omamy słuchowe. Głos na wietrze.

Na stole w miejscu zajmowanym zwykle przez karafkę z wodą stała opróżniona wieczorem butelka fałszywego bourbona z grzybów. W zasadzie przy dnie było jeszcze trochę alkoholu. Miller przyjrzał się jasnobrązowemu płynowi i rozważał, jak smakowałby na języku.

Pomyślał, że w utracie złudzeń piękne jest to, że można przestać udawać. Przez wszystkie te lata wmawiał sobie, że jest szanowany, że jest dobry w swojej pracy, a jego poświęcenia dokonywane są z wyższych powodów, przez co ukrywał przed sobą oczywistą prawdę, że faktycznie jest alkoholikiem, który pozbył się ze swojego życia wszystkiego, co dobre, na rzecz odrobiny znieczulenia. Shaddid miała go za nieudacznika. Muss uznała go za cenę, jaką zapłaciła za odmowę seksu z kimś, kogo nie lubiła. Jedyną osobą, która mogła go choć trochę szanować, był Havelock, Ziemianin. Na swój sposób było to kojące. Mógł przestać starać się utrzymywać pozory. Jeśli zostanie w łóżku, słuchając sygnału budzika, po prostu zachowa się zgodnie z oczekiwaniem. To nie powód do wstydu.

Jednak wciąż miał coś do zrobienia. Sięgnął ręką i wyłączył alarm. Tuż zanim umilkł, usłyszał w nim głos, cichy, ale natarczywy. Kobiecy. Nie wiedział, co mówiła, ale ponieważ i tak to wszystko działo się tylko w jego głowie, da jej później drugą szansę.

Dźwignął się z łóżka, połknął trochę przeciwbólówek i żelu nawadniającego, poczłapał pod prysznic i zużył połowę dziennego przydziału gorącej wody, po prostu stojąc tam i patrząc, jak różowieją mu nogi. Ubrał się w ostatni czysty zestaw odzieży. Na śniadanie zjadł batonik z prasowanych drożdży z winogronowym słodzikiem. Wyrzucił bourbona ze stołu do recyklera, nie dopijając go, by dowieść sobie, że wciąż to potrafił.

Muss czekała na niego przy biurku. Podniosła wzrok, gdy usiadł.

– Wciąż czekam na wyniki z laboratorium w sprawie gwałtu na osiemnastym – powiedziała. – Obiecali dostarczyć je do lunchu.

– Zobaczymy – odpowiedział Miller.

– Mam prawdopodobnego świadka. Dziewczyna, która wcześniej tego wieczora była z ofiarą. Według zeznania wyszła, zanim coś się stało, ale kamery monitoringu twierdzą coś innego.

– Chcesz, żebym był przy przesłuchaniu? – zapytał Miller.

– Jeszcze nie. Ale jeśli będzie trzeba coś odegrać, to cię sprowadzę.

– W porządku.

Miller nie obejrzał się, gdy wychodziła. Po dłuższej chwili wpatrywania się w pustkę wywołał swoją partycję dysku, przejrzał listę spraw do zrobienia i zaczął sprzątać.

Podczas tego zajęcia po raz tysięczny odtwarzał w głowie powolne, upokarzające przesłuchanie z Shaddid i Dawesem. Mamy Holdena, powiedział Dawes. Pan nie potrafił się nawet dowiedzieć, co stało się z waszym sprzętem do tłumienia zamieszek. Miller obmacywał te słowa jak bada się językiem dziurę po brakującym zębie. Wydawały się prawdziwe. Znowu.

Mimo wszystko, mogli go nabierać. Mogła to być historyjka przygotowana, żeby go poniżyć. W końcu nie było żadnego dowodu na to, że Holden i jego załoga przeżyli. Skąd miałby się wziąć? Donnagera już nie było, a wraz z nim zniszczono wszystkie dzienniki. Musiałby istnieć statek, który zdołał się stamtąd wydostać. Jednostka ratunkowa lub jeden z marsjańskich okrętów eskortowych. Nie było mowy, by jakiś statek wydostał się stamtąd i nie został główną gwiazdą wszystkich wiadomości i przekazów pirackich. Czegoś takiego nie dało się ukryć.

A właściwie czemu nie. Po prostu nie byłoby to łatwe. Zmrużył oczy, wpatrując się w przestrzeń. No dobrze. Jak można by zamaskować statek ocalały z wybuchu?

Miller wyciągnął tani moduł do nawigacji kupiony pięć lat temu – czasy przelotów stanowiły istotny element w rozgryzieniu sprawy przemytu – i wpisał datę oraz współrzędne zniszczenia Donnagera. Cokolwiek, co leciało napędem innym niż napęd Epsteina, wciąż musiało się tam znajdować, a statki marsjańskie do tej pory by to znalazły lub rozwaliły na atomy. Jeśli więc Dawes nie gadał bzdur, to oznaczało Epsteina. Puścił kilka szybkich obliczeń. Z dobrym silnikiem ktoś mógłby dotrzeć do Ceres w niecały miesiąc. Powiedzmy trzy tygodnie, żeby zminimalizować ryzyko błędu.

Wpatrywał się w te dane przez prawie dziesięć minut, ale następny krok nie chciał mu się nasunąć, więc wstał, napił się kawy i wyciągnął nagranie przesłuchania, które razem z Muss przeprowadził z szeregowym członkiem pasiarskiego gangu. Twarz mężczyzny była długa, trupia i emanowała okrucieństwem. Kamera nie umiała go wyostrzyć, więc obraz trochę skakał. Muss zapytała faceta, co widział, a Miller nachylił się, żeby przeczytać transkrypcję odpowiedzi, sprawdzając pod kątem nieprawidłowo rozpoznanych słów. Trzydzieści sekund później szeregowiec powiedział coś o klapaniu, ale w transkrypcie pojawiło się słowo kliper. Miller skorygował błąd, ale w głębi umysłu zaczął kombinować.

Każdego dnia do Ceres przybijało osiemset czy dziewięćset statków. Dla równego rachunku niech będzie tysiąc. Przy uwzględnieniu kilku dni marginesu od granicy trzech tygodni, dawało to tylko cztery tysiące nazw. Jasne, uciążliwe, ale do zrobienia. Drugim koszmarem będzie Ganimed. Przy prowadzonych tam hodowlach hydroponicznych każdego dnia przybijały do niego setki statków. Mimo wszystko nie podwoiłoby to obciążenia. Eros. Tycho. Pallas. Ile statków dokowało każdego dnia na Pallas?

Zgubił prawie dwie minuty nagrania. Zaczął słuchać od nowa, tym razem zmuszając się do słuchania, ale poddał się pół godziny później.

Dziesięć najbardziej obleganych portów z uwzględnieniem dwóch dni marginesu od szacunkowego czasu przybycia statku z silnikiem Epsteina, takiego, który wyruszył z miejsca i w czasie zniszczenia Donnagera, dawało z grubsza dwadzieścia osiem tysięcy zapisów dokowania. Jednak mógł to obciąć do siedemnastu tysięcy, jeśli wykluczy stacje i porty obsługiwane jawnie przez marsjańskie wojsko i stacje badawcze, których mieszkańcami byli wyłącznie lub prawie wyłącznie obywatele planet wewnętrznych. W takim razie, ile czasu potrzebowałby na ręczne sprawdzenie wszystkich rejestrów z portów, przyjmując na chwilę, że byłby dość głupi, by się na to porwać? Jakieś 118 dni – pod warunkiem, że nie będzie jadł ani spał. Tylko pracując wyłącznie nad tym przez dziesięć godzin dziennie, mógłby prawie przebić się przez rejestry w niecały rok. Może odrobinę szybciej.

Tylko że nie. Bo można było zawęzić wyszukiwanie. Szukał wyłącznie statków z napędem Epsteina. Większość ruchu w każdym z tych portów stanowiłyby lokalne jednostki. Statki z palnikami obsługiwane przez poszukiwaczy minerałów i kurierskie krótkiego zasięgu. Ekonomia lotów kosmicznych sprawiała, że właściwym sposobem na długie loty były stosunkowo nieliczne, duże statki. Jeśli więc ostrożnie zmniejszyć liczbę o trzy czwarte, znowu wrócił do zakresu około czterech tysięcy statków. Nadal setki godzin pracy, ale jeśli przyjdzie mu do głowy jeszcze jakiś filtr, który ograniczy liczbę podejrzanych... Na przykład, jeśli statek nie zgłosił planu lotu przed zniszczeniem Donnagera.

Interfejs prośby o dostęp do rejestrów portu był bardzo stary, niewygodny i odrobinę różny na Erosie, Ganimedzie, Pallas i pozostałych stacjach. Miller podpiął prośby o informacje do siedmiu różnych spraw, włącznie z jedną sprzed miesiąca, w której był tylko konsultantem. Rejestry portowe były powszechnie dostępną informacją publiczną i w zasadzie nie potrzebował statusu detektywa, by ukryć swoje działania. Przy odrobinie szczęścia monitorowanie jego działań przez Shaddid nie obejmowało tego typu zapytań o ogólnodostępne informacje. Zresztą nawet gdyby tak było, miał szansę dostać odpowiedzi, zanim zostanie złapany.

Człowiek nigdy nie wiedział, czy będzie miał szczęście, dopóki nie spróbował. Zresztą nie miał wiele do stracenia.

Prawie podskoczył, gdy na jego terminalu otworzyło się połączenie z laboratorium. Techniczka miała siwe włosy i nienaturalnie młodą twarz.

– Miller? Masz tam Muss?

– Nie – odpowiedział Miller. – Poszła na przesłuchanie.

Był prawie przekonany, że właśnie tak powiedziała. Kobieta wzruszyła ramionami.

– Jej system nie odpowiada. Chciałam powiedzieć, że mamy dopasowanie do przesłanego przez nią materiału z gwałtu. To nie był chłopak. Zrobił to jej szef.

Miller kiwnął głową.

– Wrzuciłaś to do nakazu? – zapytał.

– Tak – potwierdziła. – Jest już w dokumentacji.

Miller wywołał nakaz: FIRMA STAR HELIX W IMIENIU ADMINISTRACJI STACJI CERES UPOWAŻNIA I NAKAZUJE ZATRZYMANIE IMMANUELA CORVUSA DOWDA DO CZASU SĄDOWEGO ROZSTRZYGNIĘCIA ZDARZENIA CCS-4949231. Podpis sędziego oznaczono na zielono. Poczuł, jak kąciki jego ust unoszą się w uśmiechu.

– Dzięki – rzucił.

Kiedy wychodził z komisariatu, ktoś z obyczajówki zapytał go, gdzie idzie. Odpowiedział, że na lunch.

Grupa księgowa Arranha miała biura w milszej części dzielnicy rządowej sektora siódmego. Nie były to zwykłe rewiry łowieckie Millera, ale nakaz obowiązywał na całym terenie stacji. Miller podszedł do sekretarki przy wejściu – dobrze wyglądającej Pasiarki ze wzorem gwiazd wyszytym na piersi – i wyjaśnił, że chce porozmawiać z Immanuelem Corvusem Dowdem. Ciemnobrązowa cera sekretarki zszarzała. Miller cofnął się trochę, nie blokując wyjścia, ale trzymał się blisko.

Dwadzieścia minut później przez frontowe drzwi przeszedł starszy mężczyzna w dobrym garniturze, stanął przed Millerem i obejrzał go od góry do dołu.

– Detektyw Miller? – zapytał.

– Pan jest zapewne adwokatem Dowda – odpowiedział radośnie Miller.

– Tak, i chciałbym...

– Naprawdę – stwierdził Miller. – Powinniśmy to zrobić od razu.

Biuro było czyste i skromne, z błękitnymi ścianami oświetlonymi od środka. Dowd siedział przy stole. Był na tyle młody, że wciąż wyglądał arogancko, ale dostatecznie dojrzały, by się bać. Miller kiwnął mu głową.

– Immanuel Corvus Dowd? – zapytał.

– Zanim będziemy kontynuować – wtrącił się prawnik – mój klient bierze udział w negocjacjach na bardzo wysokim poziomie. Do jego klientów zaliczają się najważniejsi ludzie uczestniczący w wysiłku wojennym. Zanim złoży pan jakieś oskarżenia, powinien pan wiedzieć, że mogę i doprowadzę do skontrolowania wszystkich pańskich czynności, a jeśli popełni pan choć jeden błąd, będzie pan za to odpowiadał.

– Panie Dowd. – Miller nie dał się zbić z tropu. – To, co teraz powiem, to dosłownie jedyna radosna chwila mojego dnia. Naprawdę doceniłbym, gdyby zechciał pan podjąć próbę stawiania oporu przed aresztowaniem.

– Harry? – Dowd zwrócił się do adwokata. Jego głos drżał lekko.

Adwokat pokręcił głową.

Po powrocie do wózka policyjnego Miller zrobił sobie chwilę przerwy. Skuty kajdankami Dowd siedział z tyłu, gdzie widzieli go wszyscy przechodzący. Milczał. Miller wyciągnął swój terminal, zapisał godzinę aresztowania, zastrzeżenia adwokata oraz kilka drobnych komentarzy. Młoda kobieta w eleganckim kremowym kostiumie z lnu zawahała się w drzwiach biura. Miller jej nie rozpoznał, nie była związana ze sprawą gwałtu, a przynajmniej on się z nią nie zetknął. Na jej twarzy rysował się spokój wojownika. Odwrócił się, wykręcając szyję, by spojrzeć na poniżonego, patrzącego pod nogi Dowda. Kobieta przeniosła wzrok na Millera. Krótko skinęła głową. Dziękuję.

Odkłonił się. Po prostu wykonuję swoją pracę.

Przeszła przez drzwi.

Dwie godziny później Miller zakończył papierkową robotę i wysłał Dowda do celi.

Trzy i pół godziny później przyszedł pierwszy z zamówionych dzienników dokowań.

Pięć godzin później upadł rząd Ceres.


* * *

Choć komisariat był pełny, panowała w nim cisza. Detektywi i młodsi śledczy, posterunkowi i urzędnicy, wielcy i mali, wszyscy zebrali się przed Shaddid. Stała na swoim podwyższeniu z włosami upiętymi w kucyk. Miała na sobie mundur Star Helix, ale odpięła insygnia stopnia. Mówiła drżącym głosem.

– Do tej pory wszyscy już coś słyszeliście, ale od tej chwili jest to oficjalne. Organizacja Narodów Zjednoczonych w odpowiedzi na prośbę Marsa wycofuje się z nadzoru oraz... ochrony stacji Ceres. Przejęcie będzie miało charakter pokojowy. Nie doszło do przewrotu. Powtarzam, nie ma mowy o przewrocie. Ziemia się stąd wycofuje, nie jest wyrzucana.

– To bzdura, sir – krzyknął ktoś.

Shaddid podniosła rękę.

– Krąży mnóstwo plotek – przyznała Shaddid. – Ale nie chcę ich słyszeć od was. Gubernator oficjalnie ogłosi to na początku następnej zmiany i wtedy też poznamy więcej szczegółów. Do czasu, aż ktoś powie nam, że jest inaczej, wciąż obowiązuje kontrakt Star Helix. Tworzony jest rząd tymczasowy, który będzie obejmował przedstawicieli miejscowych firm i związków. Wciąż stanowimy prawo na Ceres i oczekuję, że będziecie się stosownie zachowywać. Wszyscy zgłosicie się na swoje zmiany. Będziecie przychodzić na czas. Będziecie się zachowywać profesjonalnie i zgodnie ze standardami postępowania.

Miller obejrzał się na Muss. Jego partnerka wciąż miała zmierzwione snem włosy. Dla obojga dochodziła właśnie północ.

– Jakieś pytania? – zapytała Shaddid głosem jasno sugerującym, że nie powinno ich być.

Kto będzie płacił Star Helix? – pomyślał Miller. Przestrzegania czyjego prawa będziemy pilnować? Co takiego Ziemia wie, że opuszczenie największego portu w Pasie wydaje się rozsądnym posunięciem? Kto teraz będzie negocjował traktat pokojowy?

Widząc spojrzenie Millera, Muss się uśmiechnęła.

– Chyba nas spuścili – skomentował Miller.

– To musiało nastąpić – zgodziła się Muss. – Lepiej pójdę. Muszę jeszcze gdzieś wstąpić.

– Tam przy rdzeniu?

Muss nie odpowiedziała. Nie musiała. Na Ceres nie było praw, tylko policja. Miller wrócił do swojej dziury. Stacja buczała cicho: skała pod nogami wibrowała od nieustannych uderzeń zacisków portowych i działających reaktorów, ruchu wagoników metra, recyklerów i linii pneumatycznych. Kamień żył, a on zapomniał o drobnych oznakach, które tego dowodziły. Sześć milionów ludzi żyło tu i oddychało tym powietrzem. Mniej niż w średniej wielkości mieście na Ziemi. Zaczął się zastanawiać, czy można ich było spisać na straty.

Czy sytuacja naprawdę zaszła tak daleko, że planety wewnętrzne były gotowe stracić tak dużą stację? Wydawało się, że Ziemia porzuca Ceres. Wejdzie tu SPZ, czy tego chciała, czy nie. Próżnia władzy była zbyt silna. Wtedy Mars ogłosi, że wszystko to było przewrotem SPZ. A potem... co? Atak i wprowadzenie stanu wojennego? To była całkiem niezła odpowiedź. Rozbicie stacji na pył? Nie potrafił się zmusić do uwierzenia w taki scenariusz. Stawką były zbyt duże pieniądze. Same opłaty portowe wystarczyłyby na utrzymanie ekonomii małego państwa. A Shaddid i Dawes – choć bolało przyznanie się do tego – mieli rację. Ceres zarządzana w ramach kontraktu przez Ziemię stanowiła największą nadzieję na wynegocjowanie pokoju.

Czyżby na Ziemi był ktoś, kto nie chciał pokoju? Ktoś na tyle potężny, by zmusić do działania niemożliwie oporną biurokrację Organizacji Narodów Zjednoczonych?

– Na co ja tu patrzę, Julie? – zapytał w pustkę. – Co takiego tam zobaczyłaś, co warte jest walki pomiędzy Marsem i Pasem?

Stacja mruczała do siebie, emitując cichy, nieustanny dźwięk – zbyt delikatny, by Miller potrafił rozróżnić ukryte w nim głosy.


* * *

Muss nie przyszła rano do pracy, ale w systemie zastał wiadomość od niej, że się spóźni. Jedynym wyjaśnieniem było „sprzątanie”.

W zasadzie w komisariacie nic się nie zmieniło. Ci sami ludzie przychodzący w to samo miejsce, by robić to samo. Nie, to nie była prawda. Wszędzie było pełno energii. Ludzie uśmiechali się, śmiali, żartowali. Taki szalony, wymuszony śmiech mający nadać pozory normalności odczuwanej panice. Nie było szans, by to nastawienie się utrzymało.

Tylko oni bronili Ceres przed anarchią. Stanowili prawo i różnicę między przetrwaniem sześciu milionów ludzi a jakimś szalonym draniem otwierającym wszystkie śluzy powietrzne lub zatruwającym odnawiacze powietrza. I wszystko to opierało się na może trzydziestu tysiącach ludzi. Takich jak on. Może powinien się zebrać, wykazywać entuzjazm jak pozostali, ale robił się zmęczony na samą myśl o tym.

Shaddid podeszła do niego i klepnęła go w ramię. Westchnął, wstał z krzesła i poszedł za nią. W jej biurze znowu siedział Dawes, wyglądał na wstrząśniętego i niedospanego. Miller mu się ukłonił. Shaddid złożyła ręce na piersi, a spojrzenie jej oczu było łagodniejsze i mniej oskarżające niż to, do jakiego się ostatnio przyzwyczaił.

– To będzie trudne – powiedziała. – Stoimy przed czymś zdecydowanie cięższym niż kiedykolwiek dotąd. Potrzebuję zespołu, któremu mogę powierzyć życie. Sytuacja jest wyjątkowa. Rozumiesz, prawda?

– Jasne – potwierdził. – Rozumiem. Przestanę pić i zbiorę się do kupy.

– Miller. W głębi serca nie jesteś złym człowiekiem. Kiedyś byłeś też całkiem dobrym gliną. Ale nie ufam ci i nie mamy czasu, żeby zaczynać wszystko od początku – powiedziała Shaddid głosem tak zbliżonym do łagodnego, jak jeszcze nigdy u niej nie słyszał. – Zwalniam cię.





Rozdział dziewiętnasty





Holden


Fred stał sam, z wyciągniętą ręką oraz ciepłym i otwartym uśmiechem na szerokiej twarzy. Nie miał za plecami żadnych strażników z karabinami szturmowymi. Holden uścisnął dłoń Freda i wybuchnął śmiechem. Fred dalej się uśmiechał, choć wyglądał na zmieszanego, ale pozwolił Holdenowi dalej ściskać swoją dłoń, czekając, aż ten wyjaśni, co go tak rozbawiło.

– Przepraszam, ale nie masz pojęcia, jakie to przyjemne – powiedział w końcu Holden. – To dosłownie pierwszy przypadek od ponad miesiąca, kiedy wysiadłem ze statku, który za mną nie wybuchł.

Fred roześmiał się teraz wraz z nim, szczerym, serdecznym śmiechem.

– Jesteście tu bezpieczni – powiedział po chwili. – Jesteśmy najlepiej chronioną stacją w planetach zewnętrznych.

– Bo jesteście SPZ? – zapytał Holden.

Fred pokręcił głową.

– Nie. Wpłacamy hojne datki na kampanie polityczne na Ziemi i Marsie w kwotach, od których zaczerwieniłby się Hilton – wyjaśnił. – Jeśli ktoś nas wysadzi, połowa zgromadzenia ONZ i cały marsjański kongres będzie żądał krwi. Na tym polega problem z polityką. Twoi wrogowie są często sojusznikami. I odwrotnie.

Fred wskazał na drzwi za sobą i gestem zaprosił wszystkich do windy. Jazda nie była długa, ale w jej połowie powróciło ciążenie, w dezorientujący sposób zmieniając perspektywę. Holden się zatoczył. Fred wyglądał, jakby się tym przejął.

– Przepraszam. Powinienem był was ostrzec. W środkowej kuli panuje nieważkość, a przejście do wirowego ciążenia pierścienia za pierwszym razem może być niezręczne.

– Nic mi nie jest – zapewnił Holden.

Uśmiech na ustach Naomi mógł pojawić się tylko w jego wyobraźni.

Chwilę później drzwi windy otworzyły się na szeroki, pokryty wykładziną korytarz z jasnozielonymi ścianami. Powietrze pachniało kojąco ozonem i świeżym klejem do wykładzin. Holden wcale by się nie zdziwił, gdyby okazało się, że powietrze specjalnie aromatyzowane jest zapachem „nowa stacja kosmiczna”. Drzwi w ścianach korytarza zrobiono ze sztucznego drewna, ale dało się to stwierdzić tylko po tym, że nikt nie miał aż tyle pieniędzy. Holden był pewien, że z całej załogi tylko on dorastał w domu z meblami i wyposażeniem z prawdziwego drewna. Amos pochodził z Baltimore, gdzie od ponad stulecia nie rosło ani jedno drzewo.

Holden ściągnął hełm i odwrócił się, by zasugerować załodze to samo, ale zobaczył, że już ich nie mieli na głowach. Amos rozejrzał się po korytarzu i zagwizdał.

– Niezła chata, Fred – skomentował.

– Chodźcie ze mną, pokażę wam wasze lokum – odpowiedział Fred, prowadząc ich w głąb korytarza. Idąc, zaczął opowiadać. – Jak pewnie się domyślacie, stacja Tycho przeszła w ciągu ostatnich stu lat całą serię remontów, jednak podstawowy plan wiele się nie zmienił. Sam projekt był genialny, Malthus Tycho był błyskotliwym inżynierem. Firmę prowadzi teraz jego wnuk, Bredon. W tej chwili nie ma go na stacji. Jest w dole studni na Lunie, negocjuje następny duży kontrakt.

– Wygląda na to, że z tym olbrzymem zaparkowanym pod drzwiami i tak macie już sporo na talerzu – odezwał się Holden. – Plus do tego, no wiesz, wojna.

Minęła ich grupa ludzi w różnokolorowych kombinezonach, prowadzących ożywioną rozmowę. Korytarz był tak szeroki, że nie musieli sobie wzajemnie ustępować miejsca. Fred pozdrowił ich ruchem ręki.

– Kończy się pierwsza zmiana, więc mamy większy ruch – wyjaśnił. – Właśnie teraz nadeszła chwila na przygotowanie się do nowej pracy. Nauvoo jest prawie gotowy, za pół roku zaczną ładować do niego kolonistów. Zawsze trzeba mieć ustawiony w kolejce następny projekt. Tycho wydaje siedem milionów dolarów ONZ każdego dnia, niezależnie od tego, czy zarabia, czy nie. To spore koszty do pokrycia. A co do wojny... cóż, mamy nadzieję, że to chwilowe.

– Teraz na dodatek przygarniacie uciekinierów. To nie pomoże – skomentował Holden.

Fred tylko się roześmiał.

– Przez czterech dodatkowych ludzi raczej nie zbankrutujemy.

Holden zatrzymał się, zmuszając pozostałych do stanięcia wraz z nim. Fred zorientował się dopiero po kilku krokach, zatrzymał się i odwrócił z pytaniem na twarzy.

– Unikasz odpowiedzi – oświadczył Holden. – Poza wartym kilka miliardów dolarów skradzionym marsjańskim okrętem, nie mamy nic cennego. Wszyscy uważają, że zginęliśmy. Zdradzi nas każda próba dostępu do naszych kont, a nie wydaje mi się, żebym żył w kosmosie, w którym jakiś dobry wujek będzie nas utrzymywał z dobroci serca. Więc powiedz nam od razu, czemu godzisz się na ryzyko przyjęcia nas, albo wrócimy na statek i spróbujemy się pobawić w piratów.

– Zwą nas postrachem marsjańskiej floty handlowej, aye – odezwał się Amos gdzieś z tyłu. Brzmiał na zadowolonego.

Fred uniósł ręce. W jego spojrzeniu zobaczył hardość, ale i coś na kształt rozbawionego szacunku.

– Daję słowo, nie mamy żadnych ukrytych motywów – zapewnił. – Jesteście uzbrojeni, a ochrona stacji pozwoli wam wszędzie nosić broń. Już samo to powinno was zapewnić, że nie planuję niczego niewłaściwego. Ale pozwól, że pokażę wam kabiny, zanim przejdziemy do rozmów, dobrze?

Holden się nie ruszył. Korytarzem przeszła kolejna grupa robotników wracających z pracy, z zaciekawieniem przyglądali się rozgrywającej się na korytarzu scenie.

– Wszystko w porządku, Fred? – zapytał ktoś z grupy.

Johnson kiwnął głową i odesłał ich niecierpliwym gestem.

– Przynajmniej zejdźmy z korytarza.

– Nie rozpakujemy się, dopóki nie usłyszymy jakichś odpowiedzi – oświadczył Holden.

– Dobrze. Jesteśmy prawie na miejscu – odpowiedział Fred, po czym poprowadził ich ponownie nieco szybszym krokiem.

Zatrzymał się przy niewielkim wgłębieniu w ścianie, mieszczącym dwoje drzwi. Po otwarciu ich jednym przesunięciem karty wprowadził całą czwórkę do dużego apartamentu z obszernym salonem i sporą liczbą miejsc do siedzenia.

– Łazienka jest za drzwiami po lewej. Sypialnia z prawej. Tam jest nawet mała kuchnia – wyjaśnił Fred, wskazując wymieniane pomieszczenia.

Holden usiadł w dużym fotelu pokrytym sztuczną skórą i odchylił oparcie. W kieszeni podłokietnika leżał pilot zdalnego sterowania. Prawdopodobnie służył do obsługi bardzo dużego ekranu zajmującego większą część jednej ze ścian. Naomi i Amos usiedli na kanapie pasującej do jego fotela, a Aleks rozłożył się na kozetce w ładnie kontrastującym, kremowym kolorze.

– Wygodnie? – zapytał Fred, wysuwając krzesło od przewidzianego na sześć osób stołu i siadając naprzeciw Holdena.

– Może być – przyznał Holden obronnym tonem. – Mój statek ma fantastyczny ekspres do kawy.

– Pewnie łapówki się nie sprawdzą. Ale wygodnie wam, prawda? Mamy dla was dwa apartamenty, oba z tym samym układem, choć w drugim są dwa pokoje. Nie byłem pewien, jakie macie, hm, zwyczaje sypialniane. – Fred popatrzył niepewnie.

– Nie martw się, szefowo, możesz spać ze mną – zaoferował Amos, mrugając do Naomi.

Kobieta tylko lekko się uśmiechnęła.

– Dobra, Fred, nie stoimy w przejściu – odezwała się. – Teraz odpowiedz na pytania kapitana.

Fred kiwnął głową, wstał i odchrząknął. Wydawał się coś sobie powtarzać. Kiedy się odezwał, całkowicie zniknęła wcześniejsza jowialność. Jego głos rozbrzmiewał z siłą autorytetu.

– Wojna między Pasem a Marsem to samobójstwo. Nawet jeśli uzbroimy każdą łajbę w Pasie i tak nie będziemy w stanie sprostać marsjańskiej flocie. Możemy zniszczyć kilka okrętów dzięki sztuczkom i atakom samobójczym, a Mars może uznać, że jest zmuszony do zniszczenia jednej z naszych stacji, by dowieść swojej siły. Z drugiej strony możemy przymocować rakiety chemiczne do kilkuset kamieni wielkości łóżka i zesłać Armagedon na marsjańskie miasta pod kopułami.

Fred urwał, jakby szukając słów, po czym z powrotem usiadł na krześle.

– Ignorują to wszyscy, którzy nawołują do wojny. To taki słoń w pokoju. Każdy, kto nie mieszka na statku kosmicznym, jest podatny na atak. Tycho, Eros, Pallas, Ceres. Stacje nie mogą uskakiwać przed rakietami. A przy wszystkich obywatelach przeciwnika mieszkających na dnie studni grawitacyjnych nawet nie musimy za dobrze celować. Einstein miał rację. Następną wojnę będziemy toczyć z użyciem kamieni. Tyle że Pas ma ich dość, by zmienić powierzchnię Marsa w ocean lawy. Jak na razie wszyscy wciąż trzymają się zasad i strzelają tylko do statków. Po dżentelmeńsku. Jednak prędzej czy później któraś ze stron poczuje się zmuszona do wykonania desperackiego kroku.

Holden nachylił się do przodu, a śliska powierzchnia skafandra wydała przy tym zawstydzający dźwięk na fotelu pokrytym sztuczną skórą. Nikt się nie roześmiał.

– Zgadzam się. Ale jaki to ma związek z nami? – zapytał.

– Rozlano już za dużo krwi – odpowiedział Fred.

Shed.

Holden skrzywił się, przypominając sobie poległego kompana, ale nic nie powiedział.

– Canterbury – zaczął wyliczać Fred. – Donnager. Ludzie nie zapomną tak łatwo o tych statkach i tysiącach niewinnych ofiar.

– Wygląda na to, że właśnie skreśliłeś obie dostępne opcje, szefie – odezwał się Aleks. – Ani wojny, ani pokoju.

– Jest trzecia możliwość. Cywilizowane społeczeństwo ma inny sposób na radzenie sobie z czymś takim. Rozprawa sądowa.

Amos prychnął rozgłośnie, a Holden też musiał się powstrzymać przed uśmiechem.

– Czy ty, kurwa, mówisz poważnie? – zapytał Amos. – Jak chcesz postawić przed sądem cholerny marsjański niewykrywalny statek? Pójdziemy pytać wszystkie niewykrywalne statki o to, co robiły tamtego dnia i sprawdzać ich alibi?

Fred uniósł dłoń.

– Przestańcie traktować zniszczenie Canterbury jako akt wojny – powiedział. – To była zbrodnia. W tej chwili ludzie reagują przesadnie, ale gdy trochę oprzytomnieją, uspokoją się. Ludzie po obu stronach zrozumieją, dokąd prowadzi ta droga, i poszukają innego wyjścia. Jest wyjście, które pozwoli rozsądniejszym elementom zbadać zdarzenia, wynegocjować jurysdykcję i obarczyć winą jakąś stronę czy strony, na które zgodzą się wszyscy. Proces. To jedyny sposób postępowania, który nie doprowadzi do śmierci milionów ludzi i olbrzymich zniszczeń infrastruktury.

Holden wzruszył ramionami, ale gest był ledwie widoczny pod ciężkim skafandrem.

– No dobrze, to dojdzie do procesu. Nadal nie odpowiedziałeś na moje pytanie.

Fred wskazał na Holdena, a potem kolejno na wszystkich członków jego załogi.

– Jesteście asem w rękawie. Wasza czwórka to jedyni naoczni świadkowie zniszczenia obu statków. Kiedy dojdzie do rozprawy, będę potrzebował was i waszych zeznań. Mam już dość wpływów przez nasze kontakty polityczne, ale wy możecie mi zapewnić miejsce przy stole. Wynegocjujemy całkiem nowy zestaw traktatów między Pasem a planetami wewnętrznymi. I możemy to zrobić w perspektywie miesięcy, a nie dekad, jak dotąd myślałem.

– Czyli chcesz wykorzystać naszą wartość jako świadków, żeby zapewnić sobie miejsce w tym wszystkim, dzięki czemu traktaty nabiorą kształtu, jaki chcesz im nadać – podsumował Holden.

– Tak. I jestem gotów zapewnić wam ochronę, miejsce do życia i dostęp do stacji na tak długo, jak będzie to konieczne, by to osiągnąć.

Holden odetchnął powoli i głęboko, po czym wstał i zaczął rozpinać skafander.

– Dobra, może być. Jest to na tyle samolubne, że mogę uwierzyć – przyznał. – Rozgośćmy się.


* * *

Naomi śpiewała karaoke. Samo myślenie o tym wywoływało u Holdena zawroty głowy. Naomi. Karaoke. Nawet biorąc pod uwagę wszystko, co się im przydarzyło w ciągu ostatniego miesiąca, Naomi na scenie z mikrofonem w jednej dłoni i jakimś rodzajem martini w kolorze fuksji w drugiej, krzycząca gniewny punkowy hymn Pasiarzy, napisany przez Zapleśniałe Filtry – to najdziwniejsza scena, jaką widział. Skończyła przy akompaniamencie braw i kilku gwizdów, po czym niepewnie zeszła ze sceny i zwaliła się za stolik naprzeciw niego.

Uniosła drinka, wylewając połowę na stół, po czym jednym ruchem wypiła resztę.

– Co myślisz? – zapytała Naomi, gestem zamawiając kolejny u barmana.

– To było straszne – odpowiedział Holden.

– Ale poważnie.

– To poważnie było jedno z najgorszych wykonań jednej z najkoszmarniejszych piosenek, jakie słyszałem.

Naomi pokręciła głową, sycząc na niego z niesmakiem. Jej ciemne włosy przysłoniły twarz, a kiedy barman przyniósł drugie jaskrawo zabarwione martini, włosy zepsuły wszystkie próby wypicia drinka. W końcu chwyciła włosy ręką i przytrzymała je nad głową w trakcie picia.

– Nie rozumiesz – oświadczyła. – To ma być okropne. O to chodzi.

– W takim razie była to najlepsza wersja tej piosenki, jaką słyszałem – zapewnił Holden.

– Zgadza się. – Naomi rozejrzała się po barze. – Gdzie są Amos i Aleks?

– Amos znalazł chyba najdroższą dziwkę, jaką kiedykolwiek widziałem. A Aleks siedzi z tyłu i gra w rzutki. Wygłosił jakieś teorie na temat wyższości marsjańskich graczy nad całą resztą, więc podejrzewam, że go zabiją i wyrzucą przez śluzę.

Na scenę weszła kolejna śpiewaczka, produkując się przy jakiejś wietnamskiej balladzie rockowej. Naomi przyglądała się jej przez chwilę, popijając drinka, po czym zasugerowała:

– Może powinniśmy pójść i go uratować.

– Którego?

– Aleksa. Czemu mielibyśmy ratować Amosa?

– Bo odniosłem silne wrażenie, że pochwalił się dziwce, że korzysta z konta Freda.

– W takim razie przygotujmy wyprawę ratowniczą i ocalmy obu – zaproponowała Naomi i osuszyła resztę koktajlu. – Ale potrzebuję więcej paliwa.

Zaczęła znowu przywoływać barmana, ale Holden sięgnął do jej ręki i przydusił ją do stołu.

– Może zamiast tego zrobimy sobie przerwę – zaproponował.

Przez jej twarz przeszła fala gniewu, równie gwałtowna, co krótkotrwała. Zabrała rękę.

– Sam sobie zrób przerwę. Mnie właśnie zniszczyli pod tyłkiem dwa statki i zabili całe mnóstwo przyjaciół, po czym spędziłam trzy tygodnie na niczym, lecąc tutaj. Nie. Zamawiam kolejnego drinka, a potem robię powtórkę na scenie. Publiczność mnie kocha – oznajmiła Naomi.

– A co z naszą misją ratunkową?

– Przegrana sprawa. Amos zostanie zamordowany przez kosmiczne dziwki, ale przynajmniej zginie tak, jak żył.

Naomi podniosła się od stołu, chwyciła stojące na barze martini i ruszyła w stronę sceny z karaoke. Holden przyglądał się, jak odchodzi, a potem dopił szkocką, którą sączył od dwóch godzin, i wstał.

Przez chwilę opanował go obraz ich dwojga wracających razem do pokoju i rzucających się na łóżko. Rano znienawidziłby się za wykorzystane jej, ale i tak by to zrobił. Naomi patrzyła na niego ze sceny i zrozumiał, że się na nią gapił. Pomachał jej i skierował się do drzwi, mając do towarzystwa tylko duchy: Ade, kapitana McDowella, Gomeza, Kelly’ego i Sheda.


* * *

Apartament był wygodny, wielki i przygnębiający. Leżał w łóżku niecałe pięć minut, zanim ponownie wstał i wyszedł. Przez pół godziny maszerował korytarzem, trafiając na duże skrzyżowania prowadzące do innych sektorów pierścienia. Znalazł sklep z elektroniką, herbaciarnię oraz coś, co przy bliższym przyjrzeniu się okazało się bardzo drogim burdelem. Odmówił skorzystania z prezentowanego w formie wideo menu, zaoferowanego przez dziewczynę przy wejściu, i ruszył dalej, zastanawiając się, czy w środku siedzi Amos.

Był w połowie kolejnego, niewidzianego wcześniej korytarza, gdy obok niego przeszła mała grupka nastolatek. Sądząc po twarzach, nie mogły mieć więcej niż czternaście lat, ale już dorównywały mu wzrostem. Ucichły, gdy go mijały, po czym wybuchły śmiechem i przyśpieszyły kroku. Tycho było miastem i nagle poczuł się jak ktoś obcy, nie wiedział, gdzie iść ani co robić.

Nie zaskoczyło go, gdy w końcu podnosząc wzrok, odkrył, że doszedł do windy prowadzącej do doków. Wcisnął przycisk, wszedł do środka i przypomniał sobie o włączeniu magnesów w butach na czas, by uniknąć przewrócenia po zmianie kierunku, a potem zaniku ciążenia.

Choć statek miał dopiero od trzech tygodni, wejście do Rosynanta przypominało powrót do domu. Oszczędnymi ruchami przy osiowej drabince dotarł do kokpitu. Podpłynął do pryczy drugiego pilota, przypiął się i zamknął oczy.

Na statku panowała cisza. Przy wyłączonym reaktorze i braku załogi nic się nie ruszało. Elastyczny kołnierz dokowy łączący Rosa ze stacją prawie nie przenosił wibracji. Holden mógł zamknąć oczy i dryfować w pasach, oderwany od wszystkiego, co go otaczało.

Byłoby to kojące, tylko że za każdym razem, gdy w ciągu ostatniego miesiąca zamykał oczy, widział pod powiekami wybuchający statek z ginącą na pokładzie Ade. Głos w głębi głowy należał do McDowella do ostatniej chwili próbującego uratować swój statek. Zastanawiał się, czy będą mu towarzyszyć do końca życia, prześladując go za każdym razem, gdy znajdzie spokojną chwilę.

Przypomniał sobie weteranów z czasów służby we flocie. Bladych marynarzy służących od wielu lat, potrafiących zapaść w głęboki sen przy kolegach głośno grających w pokera lub oglądających filmy z dźwiękiem na cały regulator. Wtedy sądził, że to coś wyuczonego, dostosowanie ciała do potrzeby odpoczynku w środowisku, w którym nigdy nie było spokoju, jednak teraz zastanawiał się, czy tamci weterani nie woleli hałasu. W ten sposób mogli trzymać z dala od siebie poległych towarzyszy. Po dwudziestu latach służby wracali pewnie do domu i nigdy już nie zasypiali. Otworzył oczy i zapatrzył się na małą, migającą na zielono kontrolkę konsoli.

Było to jedyne światło w kabinie, które niczego nie rozświetlało. Jednak jego powolne pulsowanie było w jakiś sposób kojące. Ciche bicie serca statku.

Powiedział sobie, że Fred ma rację, że rozprawa była właściwym rozwiązaniem. Jednak pragnął tego zamaskowanego statku na celowniku Aleksa. Chciał, by nieznana załoga zaznała przerażającej chwili, gdy zawiodły wszystkie sposoby ochrony, torpedy uderzą za kilka sekund i absolutnie nic nie może ich powstrzymać.

Chciał, żeby dopadł ich ten sam, ostatni uścisk strachu słyszany w mikrofonie Ade.

Na jakiś czas zastąpił duchy w głowie fantazjami o krwawej zemście. Kiedy to przestało działać, przeniósł się na pokład załogowy, przypiął do łóżka i spróbował zasnąć. Rosynant nucił mu kołysankę wymienników powietrza i ciszy.





Rozdział dwudziesty





Miller


Miller siedział w otwartej kawiarni, mając nad sobą szeroki tunel. Na publicznych trawnikach rosła wysoka, jasna trawa, a sufit jarzył się pełnym spektrum bieli. Stacja Ceres została odcumowana. Mechanika orbitalna z inercją utrzymały ją fizycznie w tym samym miejscu, gdzie zawsze, ale zmieniły się historie o niej. Obrona punktowa nie uległa zmianie. Nie zmieniła się wytrzymałość pancernych grodzi w porcie. Stracili tylko i aż niewidoczną tarczę osłony politycznej.

Miller wyprostował się i napił się kawy.

Na trawnikach bawiły się dzieci. Myślał o nich jak o dzieciach, choć pamiętał, że w tym wieku uważał się za dorosłego. Piętnaście, szesnaście lat. Na ich rękach widział opaski SPZ. Chłopcy głośnymi, gniewnymi głosami mówili o tyranii i wolności, dziewczyny przyglądały się ich popisom. Odwieczna, zwierzęca historia, taka sama – niezależnie od tego, czy rozgrywała się na wirującej skale otoczonej próżnią czy w maleńkich rezerwatach szympansów na Ziemi. Nawet w Pasie młodość dawała poczucie niezwyciężenia, nieśmiertelności i nieodparte przekonanie, że dla nich wszystko będzie inne. Prawa fizyki będą łaskawsze, pociski nigdy nie trafią, powietrze nie uleci w próżnię. Może dla innych – skleconych naprędce okrętów wojennych SPZ, lodowcowców, marsjańskich niszczycieli, Scopuli, Canterbury, Donnagera i setek innych statków, które zdążyły już zostać zniszczone w starciach od czasu, gdy Układ Słoneczny zmienił się w pole bitwy – ale nie dla nich. A gdy młodzieńcy mieli dość szczęścia, by przeżyć wrodzony optymizm, wszystko, co Millerowi zostało, to trochę strachu, trochę zazdrości i przemożne poczucie kruchości życia. Jednak miał na koncie trzymiesięczną odprawę i mnóstwo wolnego czasu, a kawa była całkiem niezła.

– Życzy pan sobie czegoś? – zapytał kelner. Nie wyglądał na starszego od dzieciaków na trawnikach.

Miller pokręcił głową.

Minęło pięć dni, od kiedy Star Helix rozwiązał jego kontrakt. Gubernator Ceres zniknął, przemycony na transportowcu, zanim rozeszły się wieści. Sojusz Planet Zewnętrznych ogłosił włączenie asteroidy do oficjalnych dóbr SPZ i nikt się im nie sprzeciwił. Pierwszy dzień bezrobocia Miller spędził pijany, ale ta popijawa miała dziwnie sztuczny posmak. Skupił się na butelce, pogrążył w piciu, ponieważ było to znajome zajęcie, bo to właśnie powinien był robić po stracie pracy, która definiowała jego miejsce w życiu.

Drugiego dnia przetrwał kaca. Trzeciego zaczął się nudzić. Na całej stacji oddziały bezpieczeństwa dokonywały pokazu siły, którego się spodziewał – było to swego rodzaju wyprzedzanie uspokajania nastrojów. Kilka wieców politycznych i protestów zostało brutalnie stłumionych, ale mieszkańcy Ceres niezbyt się tym przejęli. Oczy kierowali na monitory, na wojnę. Kilku miejscowych z obitymi głowami, wrzuconych do więzienia bez postawienia zarzutów – nie było wartych uwagi. A Miller nie odpowiadał za żadne z tych zdarzeń.

Czwartego dnia sprawdził swój terminal i odkrył, że zanim Shaddid zablokowała mu dostęp, wróciło 80 procent odpowiedzi na prośby o dzienniki doków. Ponad tysiąc wpisów, z których każdy mógł być jedynym pozostałym tropem wiodącym do Julie Mao. Jak dotąd w stronę Ceres nie leciały żadne marsjańskie bomby. Nie padły żądania poddania się. Żadnych sił abordażowych. To wszystko mogło się w każdej chwili zmienić, ale zanim to nastąpi, Miller będzie pił kawę i sprawdzał rejestry statków w tempie mniej więcej jednego na piętnaście minut. Uznał, że jeśli jednostka Holdena będzie ostatnią w dziennikach, znajdzie go za około sześć tygodni.

Adrianopol, trzecie pokolenie poszukiwaczy minerałów, zadokował na Pallas w zadanym oknie czasowym. Miller sprawdził otwarty rejestr, znowu zirytowany tym, jak mało było tam informacji w porównaniu z bazami danych ochrony. Właścicielem Adrianopola był Strego Anthony Abramowitz. Osiem mandatów za braki w konserwacji, zakaz cumowania do Erosa i Ceres z powodu stwarzania zagrożenia dla portu. Kapitan był idiotą i aż prosił się o jakiś wypadek, ale plan lotu wydawał się prawdziwy, a historia statku sięgała na tyle daleko, że nie sprawiała wrażenia sfałszowanej. Miller skasował wpis.

Zajebisty sukinsyn, frachtowiec latający w trójkącie między Luną, Ganimedem i Pasem. Własność MYOFB Corporation z Luny. Zapytanie wysłane do publicznej bazy danych Ganimeda wskazało, że opuścił port w podanym czasie i po prostu nie zadał sobie trudu zgłoszenia planu lotu. Miller stuknął w ekran paznokciem. Nie była to nazwa, która nie rzucałaby się w oczy. Każda władza sprawdziłaby statek dla samej frajdy. Usunął wpis.

Zadzwonił jego terminal. Nadchodząca wiadomość. Przełączył się na nią. Jedna z dziewczyn na trawnikach pisnęła, a pozostałe się roześmiały. Nad głową przeleciał mu wróbel, machając skrzydłami w nieustannym wietrze recyklerów.

Havelock wyglądał lepiej niż na Ceres. Wydawał się szczęśliwszy. Zniknęły worki pod oczami, a jego twarz delikatnie się zaokrągliła, jakby nie musiał już dowodzić sobie, jak bardzo Pas zmienił jego kości, i powracał z powrotem do naturalnej postaci.

– Miller! – zabrzmiało z nagrania. – Tuż przed odebraniem twojej wiadomości dowiedziałem się, że Ziemia odcina się od Ceres. Pech. Przykro mi słyszeć, że Shaddid cię wyrzuciła. Szczerze mówiąc, to nadęta idiotka. Z plotek, które tu krążą, wynika, że Ziemia stara się robić wszystko, co tylko może, żeby nie wplątać się w wojnę, włącznie z rezygnacją ze stacji, która może stać się punktem spornym. Wiesz, jak to jest. Jeśli po jednej stronie drogi masz pitbula, a po drugiej rottweilera, to najpierw upuszczasz stek.

Miller zaśmiał się cicho.

– Podpisałem kontrakt w Protogenie, to duża firma, z pretensjami do prywatnej armii. Ale płacą dość, by można było przełknąć ich ambicje. Mam niby służyć na Ganimedzie, ale przy tym, co się teraz dzieje, tak naprawdę nie wiadomo, jak się to wszystko potoczy. Okazuje się, że Protogen ma swoją bazę szkoleniową w Pasie. Nigdy o niej nie słyszałem, ale podobno jest na co popatrzeć. Wiem, że dalej rekrutują, i jeśli chcesz, chętnie za ciebie poręczę. Tylko daj mi znać, a skontaktuję cię z rekruterem i zabierzemy cię z tamtej cholernej skały.

Havelock się uśmiechnął.

– Dbaj o siebie, partnerze – powiedział Ziemianin. – I odzywaj się do mnie.

Protogen. Pinkwater. Al Abbiq. Nieduże siły korporacyjne, których duże firmy transorbitalne używały w charakterze prywatnych armii i oddziałów najemnych, wynajmowanych w razie potrzeby. AnnanSec miał kontrakt na ochronę Pallas, i to od lat, ale jego baza mieściła się na Marsie. SPZ pewnie rekrutował, ale raczej nie jego.

Minęło wiele lat, od kiedy próbował znaleźć pracę. Sądził, że już nic takiego go nie czeka, że będzie pracował na kontrakcie ochrony stacji Ceres aż do śmierci. Teraz, kiedy sytuacja się zmieniła i został wyrzucony, wszystko sprawiało dziwne, chwiejne wrażenie. Jak przerwa między uderzeniem a odczuwaniem bólu. Musiał sobie znaleźć inną pracę. Musiał zrobić coś więcej niż tylko wysłanie kilku wiadomości do byłych partnerów. Były firmy pośrednictwa pracy. Były bary na Ceres, które mogły zatrudnić byłego gliniarza na bramce. Targi działające w szarej strefie, które przyjęłyby każdego, kto mógłby im nadać choćby pozór legalności.

Ostatnią rzeczą, która miała sens, było siedzenie, gapienie się na dziewczyny w parku i uganianie za poszlakami w sprawie, której od samego początku miał nie rozwiązać.

Dagon przyleciał na Ceres niedługo przed otwarciem okna czasowego. Właścicielem była Wspólnota Glapion, istniało duże prawdopodobieństwo, że była frontem SPZ. Wszystko dobrze pasowało, tylko że plan lotu został zgłoszony zaledwie kilka godzin po wybuchu Donnagera, a zapis wylotu z Io wyglądał wiarygodnie. Miller przeniósł go do pliku ze statkami zasługującymi na uważniejsze sprawdzenie.

Rosynant, należący do Silencieux Courant Holdings z Luny, był gazowcowcem, który wylądował na Tycho kilka godzin przed końcem okna czasowego. Silencieux Courant była średniej wielkości bytem korporacyjnym bez oczywistych powiązań z SPZ, a plan lotu z Pallas wydawał się wiarygodny. Miller przesunął palec do przycisku skasowania, ale się powstrzymał. Wyprostował się.

Co gazowcowiec robił na trasie między Pallas a Tycho? Obie stacje zużywały gaz. Lot od klienta do klienta bez zahaczenia o źródło surowca po drodze był dobrym sposobem na brak pieniędzy na pokrycie opłat portowych. Wysłał prośbę o dostęp do planu lotu, który umieścił Rosynanta na Pallas z miejsca, w którym był wcześniej, i przygotował się na czekanie. Jeśli dokumenty miały lokalną kopię na serwerach Ceres, odpowiedź dostanie po minucie czy dwóch. Pasek powiadomienia wyświetlił informację o szacunkowym czasie oczekiwania, wynoszącym półtorej godziny, a to znaczyło, że jego zapytanie zostało przekierowane do systemów dokowania na Pallas. Nie było go w kopii lokalnej.

Miller podrapał się po policzku. Podczas pięciu dni bez golenia prawie wyhodował sobie brodę. Poczuł, jak jego kąciki ust zaczynają wędrować w górę. Wrzucił w wyszukiwarkę pytanie o definicję Rosynanta. Dosłowne znaczenie: „już nie koń roboczy”, a pierwszy wpis pokrywał się z imieniem konia Don Kichote’a.

– To ty, Holden? – Miller odezwał się do ekranu. – Będziesz walczył z wiatrakami?

– Proszę pana? – zapytał kelner, ale Miller odesłał go gestem.

Miał do sprawdzenia jeszcze setki wpisów i przynajmniej tuzin w folderze do uważniejszej kontroli. Miller wszystkie zignorował, wpatrując się we wpis z Tycho, jakby samą siłą woli mógł zmusić informacje do pojawienia się na ekranie. W końcu powoli wywołał wiadomość od Havelocka, wcisnął przycisk odpowiedzi i popatrzył w maleńką kropkę kamery terminala.

– Cześć, partnerze – powiedział. – Dzięki za ofertę. Może kiedyś skorzystam, ale na razie muszę się zająć kilkoma sprawami. Wiesz, jak to jest. Z drugiej strony, gdybyś mógł mi wyświadczyć przysługę... Chciałbym sprawdzić statek, a chwilowo mam dostęp tylko do publicznych baz danych, na dodatek Ceres może już być w stanie wojny z Marsem. Kto wie, prawda? W każdym razie, gdybyś mógł ustawić powiadomienie pierwszego stopnia na wszelkie plany lotu dla niego i wysłać mi wiadomość, jeśli coś się pojawi... postawię ci kiedyś drinka.

Urwał na chwilę. Musiało być coś jeszcze do powiedzenia.

– Uważaj na siebie, partnerze.

Wyświetlił wiadomość. Na ekranie wyglądał na zmęczonego, uśmiech wydawał się naciągany, a głos trochę wyższy niż brzmiał w jego głowie. Ale powiedział to, co miał do przekazania. Wysłał.

Do tego ograniczały się w tym momencie jego możliwości. Został bez prawa dostępu, bez służbowego pistoletu – choć wciąż miał kilka zapasowych w swojej dziurze – z niedostatkami kasy. Musiał wykorzystywać wszystkie możliwości, prosić o przysługi w sprawach, które powinny być rutynowe, musiał wygrać z systemem w walce o każdy ochłap. Był gliną, a zmienili go w mysz. Mimo wszystko, pomyślał, rozpierając się na krześle. Całkiem niezła robota, jak na myszkę.

Odgłos wybuchu doleciał od strony obrotu, potem rozległy się gniewne głosy. Dzieciaki na trawnikach porzuciły swoje zabawy i zaczęły się gapić. Miller wstał. Zobaczył dym, ale żadnych płomieni. Wiatr się nasilił, gdy recyklery stacji zwiększyły przepływ w celu odessania cząstek stałych, czyli czujniki nie uznały, by istniało ryzyko rozdmuchania ognia. Zabrzmiały trzy szybkie wystrzały, a głosy rozległy się w chóralnym okrzyku. Miller nie potrafił rozróżnić słów, ale rytm powiedział mu wszystko, co chciał wiedzieć. Nie katastrofa, nie pożar, nie wyłom. Po prostu bunt.

Dzieciaki ruszyły w stronę, skąd dochodziły rewolucyjne odgłosy. Miller złapał jednego za łokieć. Dziewczyna nie mogła mieć więcej niż szesnaście lat. Miała prawie czarne oczy i twarz w kształcie idealnego serca.

– Nie idź tam – powiedział. – Zbierz koleżanki i idźcie w drugą stronę.

Dziewczyna popatrzyła na niego, na jego dłoń na jej ramieniu, na odległe zamieszanie.

– Nie pomożesz im – dodał.

Wyrwała rękę.

– Ale muszę spróbować, nie? – odpowiedziała. – Wie pan, podría intentar. Ty też możesz.

– Właśnie to zrobiłem – odpowiedział Miller, chowając terminal do pokrowca i odchodząc.

Odgłosy zamieszek za jego plecami nasilały się, ale uznał, że policja sobie z nimi poradzi.


* * *

W ciągu następnych czternastu godzin sieć systemowa zgłosiła pięć wybuchów zamieszek na stacji i niewielkie zniszczenia struktury. Ktoś, o kim nigdy nie słyszał, ogłosił trójfazową godzinę policyjną: aresztowani będą ludzie przebywający poza swoją dziurą dłużej niż dwie godziny przed zakończeniem swoich zmian lub po nich. Ktokolwiek tym wszystkim teraz kierował, uważał, że mógł zamknąć w mieszkaniach sześć milionów ludzi i zapewnić tym stabilność i pokój. Zastanawiał się, co sądziła o tym Shaddid.

Poza Ceres sytuacja robiła się coraz gorsza. Laboratoria astronomii głębokiego kosmosu na Trytonie zostały zajęte przez bandę poszukiwaczy minerałów sympatyzującą z SPZ. Skierowali anteny do wnętrza systemu i zaczęli nadawać położenie każdego statku marsjańskiego w Układzie, wraz z wysokiej rozdzielczości zdjęciami powierzchni Marsa, w tym – ze zdjęciami kobiet opalających się topless w parkach pod kopułami. Według pogłosek w drodze na stację była już salwa bomb, a w ciągu tygodnia anteny zmienią się w świecący pył. Ziemska imitacja ślimaka zwiększała tempo w miarę jak firmy z Ziemi i Luny coraz energiczniej wycofywały się w głąb studni grawitacyjnej. Nie wszystkie, nawet nie połowa, ale dość, by przekazać wiadomość z Ziemi: my nie gramy. Mars apelował o solidarność, Pas domagał się sprawiedliwości lub – częściej – sugerował kolebce ludzkości, by poszła się pieprzyć.

Sytuacja jeszcze nie wymknęła się spod kontroli, ale wszystko zmierzało w tym kierunku. Jeszcze kilka incydentów i nie będzie miało znaczenia, jak to wszystko się zaczęło. Nie będzie się liczyło, jak wysoka jest stawka. Mars wiedział, że Pas nie może wygrać, a ten miał świadomość, że nie ma nic do stracenia. Był to przepis na śmierć w skali, jakiej ludzkość jeszcze nie zaznała.

I podobnie jak w przypadku Ceres, Miller nie mógł z tym nic zrobić. Jednak mógł odszukać Jamesa Holdena, dowiedzieć się, co się stało ze Scopuli, i podążyć za śladami prowadzącymi do Julie Mao. Był detektywem. Tym właśnie się zajmował.

Mówił do niej, pakując swoją dziurę i wyrzucając nagromadzone śmieci, które uzbierały się przez dziesięciolecia. Próbował wyjaśnić, czemu zrezygnował z wszystkiego, by ją odnaleźć. Po odkryciu Rosynanta trudno mu było uniknąć słowa donkiszoteria.

Wyobrażona Julie śmiała się lub była poruszona. Uważała go za smutnego, trochę żałosnego mężczyznę, skoro odnalezienie jej stało się jego głównym celem życia. Zbeształa go za bycie narzędziem jej rodziców. Płakała i objęła go ramionami. Siedziała z nim w jakiejś sali obserwacyjnej i oglądała gwiazdy.

Wszystko, co miał, zmieścił w jednej torbie. Dwie zmiany odzieży, dokumenty i terminal. Zdjęcie Candace z dawnych, lepszych czasów. Wszystkie wydruki dotyczące sprawy Julie, które zrobił, zanim Shaddid skasowała jego partycję, włącznie z trzema zdjęciami dziewczyny. Spodziewał się, że wszystko, co przeżył, powinno się złożyć w coś więcej, ale potem zmienił zdanie. Pewnie tak było dobrze.

Ostatni dzień spędził, ignorując godzinę policyjną, obchodząc stację i żegnając się z nielicznymi ludźmi, za którymi mógł tęsknić, albo którzy mogli tęsknić za nim. Ku jego zaskoczeniu Muss, którą zastał spiętą i niezadowoloną w policyjnym barze, rozpłakała się i wyściskała go, aż rozbolały go żebra.

Wykupił bilet na statek pasażerski na Tycho. Zużył na to jedną czwartą wszystkich oszczędności. Nie po raz pierwszy pomyślał, że będzie musiał szybko znaleźć Julie albo jakąś pracę, która pozwoli mu się utrzymać w trakcie prowadzenia śledztwa. Jednak jeszcze do tego nie doszło, a wszechświat nie był już dość stabilny, by zrobić z planowania długoterminowego coś więcej niż kiepski żart.

Jakby po to, by dowieść mu racji, jego terminal zadzwonił, kiedy stał w kolejce do wejścia na pokład.

– Cześć, partnerze – przywitał go Havelock. – Ta przysługa, o którą prosiłeś... Przed chwilą coś dostałem. Twoja paczka właśnie złożyła plan lotu na Erosa. W załączniku wysyłam dostępne publicznie dane. Sięgnąłbym po coś lepszego, ale goście z Protogenu nie pozwalają na takie rzeczy. Aha, i wspomniałem o tobie rekruterce, wydawała się zainteresowana. Więc jakby co, to daj mi znać, dobra? Do usłyszenia.

Eros.

Świetnie.

Miller kiwnął głową stojącej za nim kobiecie, wyszedł z kolejki i podszedł do budki. Zanim włączyli ekran, rozległy się wezwania dla ostatnich pasażerów odlatujących na Tycho. Miller oddał bilet, dostał należny mu zwrot i wydał jedną trzecią pieniędzy na koncie na bilet na Erosa. Mimo wszystko mogło być gorzej. Mógł być w drodze, zanim dostał wiadomość. Musiał zacząć traktować to jako szczęście, nie pech.

Ta myśl wzbudziła w nim uczucie, które przetoczyło się przez niego jak dźwięk delikatnie uderzonego trójkąta.

– Mam nadzieję, że się nie mylę – powiedział do Julie. – Jeśli Holdena tam nie będzie, poczuję się strasznie głupio.

W jego wyobraźni uśmiechnęła się łagodnie.

Życie to ryzyko, powiedziała.





Rozdział dwudziesty pierwszy





Holden


Statki były małe. Miejsce zawsze stanowiło problem i nawet na olbrzymach w rodzaju Donnagera korytarze i kabiny były ciasne i niewygodne. Na Rosynancie jedynymi pomieszczeniami, w których Holden mógł rozłożyć ręce bez dotykania ścian, był kambuz i ładownia.

Nikt, kto utrzymywał się z latania, nie miał klaustrofobii, ale nawet najtwardsi poszukiwacze minerałów z Pasa potrafili rozpoznać narastające napięcie przed wyruszeniem w drogę. Była to odwieczna reakcja stresowa uwięzionego zwierzęcia, podświadoma wiedza, że nie można było iść dosłownie w żadne miejsce, którego nie widziało się z tego, w którym już się było. Zejście ze statku w porcie było gwałtownym i czasem oszałamiającym zwolnieniem napięcia.

Często kończyło się pijaństwem w portowych barach.

Jak wszyscy zawodowi kosmonauci, Holden kończył czasem długie loty upiciem się do nieprzytomności.

Nieraz zawędrował do burdelu, który opuszczał dopiero, kiedy go wyrzucili po opróżnieniu konta, z obolałym kroczem i prostatą suchą jak Sahara.

Kiedy więc Amos chwiejnie wszedł do ich apartamentu po trzech dniach na stacji, Holden doskonale wiedział, jak czuł się wielki mechanik.

Holden i Aleks siedzieli na kanapie i oglądali wiadomości. Dwie gadające głowy omawiały działania Pasiarzy, używając słów takich jak kryminalne, terrorystyczne i sabotaż. Marsjanie byli „siłami pokojowymi”. Wiadomości nadawano z Marsa.

Amos prychnął i opadł na kanapę. Holden wyciszył ekran.

– Dobrze się bawiliście, marynarzu? – zapytał Holden z szerokim uśmiechem.

– Nigdy już nic nie wypiję – jęknął Amos.

– Naomi przyjdzie z jedzeniem kupionym w tamtej knajpie z sushi – odezwał się Aleks. – Miła świeża ryba owinięta w sztuczne wodorosty.

Amos znowu jęknął.

– Nieładnie tak, Aleks – zaprotestował Holden. – Daj w spokoju umrzeć jego wątrobie.

Znowu otworzyły się drzwi do apartamentu i do środka weszła Naomi, niosąc wysoką stertę białych pudełek.

– Mam jedzenie – oznajmiła.

Aleks otworzył wszystkie pudełka i zaczął rozdawać małe, jednorazowe talerze.

– Za każdym razem, gdy przychodzi twoja kolej na zdobycie jedzenia, przynosisz roladki z łososiem. To świadczy o braku wyobraźni – skomentował Holden, napełniając swój talerz.

– Lubię łososia – odpowiedziała Naomi.

W pokoju zrobiło się cicho, kiedy wszyscy jedli, słychać było tylko stukanie plastikowych pałeczek i odgłosy moczenia jedzenia w wasabi i sosie sojowym. Kiedy jedzenie zniknęło, Holden przetarł oczy załzawione od przeczyszczonych ostrym sosem zatok, i odchylił się na oparcie fotela. Amos zaczął się drapać pod usztywnieniem nogi za pomocą jednej z pałeczek.

– Odwaliliście niezłą robotę przy zakładaniu tego. – Wskazał głową w kierunku nogi. – W tej chwili ta część ciała boli mnie najmniej.

Naomi sięgnęła po pilota przy podłokietniku fotela Holdena i z powrotem zwiększyła głośność. Zaczęła skakać po kanałach. Aleks zamknął oczy i rozłożył się na kozetce, splatając palce na brzuchu i wzdychając z satysfakcją. Holden odczuł nagłą irracjonalną złość na swoją załogę, że tak im dobrze.

– Nie macie już dość obijania się na koszt Freda? – zapytał. – Bo ja tak.

– O czym ty, do cholery, mówisz? – odezwał się Amos, potrząsając głową. – Dopiero zaczynam się rozkręcać.

– No wiecie – odpowiedział Holden – jak długo będziemy się kręcić po Tycho, pijąc, łajdacząc się i jedząc sushi na koszt Johnsona?

– Najdłużej, jak się da? – zapytał Aleks.

– To znaczy, że masz lepszy plan – stwierdziła Naomi.

– Nie mam planu, ale wiem, że chcę wrócić do gry. Kiedy tu dotarliśmy, przepełniała nas złość i marzenia o zemście, a kilka lasek i parę kaców później wszystko jest tak, jakby nigdy nic się nie stało.

– Uch, jakby to powiedzieć... zemsta wymaga kogoś, na kim można się mścić, kapitanie – zauważył Aleks. – Gdybyś nie zauważył, mamy tu pewne braki.

– Ten statek wciąż gdzieś tam jest. I są też ludzie, którzy wydali rozkaz strzelania – odpowiedział Holden.

– W takim razie – zaczął powoli Aleks – mamy wystartować i lecieć po spirali do czasu, aż się na nich natkniemy?

Naomi roześmiała się i rzuciła w niego torebką z sosem sojowym.

– Nie wiem, co powinniśmy zrobić – przyznał Holden – ale siedzenie tutaj, podczas gdy ludzie, którzy zniszczyli nasz statek, robią cokolwiek, czym oni się zajmują, doprowadza mnie do szaleństwa.

– Jesteśmy tu dopiero trzy dni – przypomniała Naomi. – Zasługujemy na wygodne łóżka, porządne jedzenie i okazję do spuszczenia pary. Nie wzbudzaj w nas poczucia winy za korzystanie z tej szansy.

– Zresztą Fred powiedział, że dorwiemy tych drani na procesie – dodał Amos.

– Jeśli dojdzie do procesu – odciął się Holden. – Jeśli. Na pewno nic takiego nie nastąpi przez najbliższe miesiące, może nawet lata. A nawet wtedy Fred będzie miał w perspektywie te traktaty. Amnestia może być jeszcze jednym argumentem przetargowym, prawda?

– Nie miałeś problemu z szybką zgodą na jego warunki, Jim – wytknęła mu Naomi. – Zmieniłeś zdanie?

– Jeśli Fred chce zeznań w zamian za umożliwienie nam zagojenia się ran i odpoczynek, nie zapłaciliśmy wiele. To nie znaczy, że moim zdaniem rozprawa wszystko załatwi albo że chcę siedzieć na uboczu aż do tego czasu.

Wskazał na fotel ze sztucznej skóry i wielki ekran ścienny.

– Poza tym to też może być więzieniem. Całkiem przyjemnym, ale jak długo Fred kontroluje kasę, ma nas w kieszeni. Niech nie będzie co do tego wątpliwości.

Naomi zmarszczyła brwi, a jej spojrzenie spoważniało.

– Jakie mamy opcje, sir? – zapytała. – Odlecieć?

Holden złożył ramiona na piersi, powtarzając sobie wszystko, co przed chwilą mówił, jakby słyszał to po raz pierwszy. Wypowiedzenie pewnych rzeczy na głos ułatwiało zrozumienie ich.

– Uważam, że powinniśmy sobie poszukać pracy – wyjaśnił. – Mamy dobry statek. Co ważniejsze, unikatowy. Szybki. W razie potrzeby możemy latać bez transpondera. Podczas wojny wielu ludzi będzie chciało przetransportować towary. Da nam to jakieś zajęcie w trakcie czekania na rozprawę Freda oraz sposób na zarobienie pieniędzy, żeby nie siedzieć u niego w kieszeni. A latając z miejsca na miejsce, możemy szeroko nasłuchiwać i uważnie się rozglądać. Nigdy nie wiadomo, co znajdziemy. Zresztą poważnie, jak długo zdołacie wysiedzieć na stacji?

Przez chwilę panowała cisza.

– Mógłbym tu posiedzieć jeszcze przez... tydzień? – odpowiedział pytaniem na pytanie Amos.

– To nie jest zły pomysł. – Aleks zgodził się skinięciem głowy.

– To pańska decyzja, kapitanie – oświadczyła oficjalnie Naomi. – Podporządkuję się, ale muszę przyznać, że podoba mi się pomysł posiadania własnych pieniędzy. Tylko mam nadzieję, że nie będzie się pan śpieszył. Naprawdę przydałoby mi się jeszcze kilka dni odpoczynku.

Holden klasnął i zerwał się na nogi.

– Nie – zapewnił. – Całą różnicę robi posiadanie planu. Łatwiej cieszyć się odpoczynkiem ze świadomością, kiedy się skończy.

Aleks i Amos razem wstali i ruszyli do drzwi. Aleks wygrał parę dolarów, grając w strzałki, i teraz razem z Amosem próbowali pomnożyć pieniądze przy stołach z kartami.

– Nie czekaj na nas, szefie – zwrócił się Amos do Naomi. – Czuję, że będę miał szczęście.

Wyszli, a Holden wszedł do aneksu kuchennego zaparzyć kawę. Naomi poszła za nim.

– Jeszcze jedno – powiedziała.

Holden otworzył hermetyczny pakiet z kawą, której silny aromat wypełnił pomieszczenie.

– Strzelaj.

– Fred zajął się sprawami związanymi z ciałem Kelly’ego. Zatrzyma je tu w zamrożeniu do czasu, aż ujawnimy, że przetrwaliśmy. Potem wyśle je z powrotem na Marsa.

Holden wlał do ekspresu wodę z kranu i uruchomił urządzenie. Zaczęło bulgotać.

– Dobrze. Porucznik Kelly zasługuje na cały szacunek i godność, jaką możemy mu zapewnić.

– Przy okazji zaczęłam myśleć o tej kostce danych, którą przy nim znalazłam. Jeszcze nie zdołałam się do niej włamać. Ma jakieś super wojskowe szyfrowanie, od którego boli mnie głowa. Więc...

– Wyduś to z siebie – rzucił Holden, krzywiąc się.

– Chcę ją dać Fredowi. Wiem, że to ryzyko. Nie mamy pojęcia, co się na niej znajduje, a pomimo całego wdzięku i gościnności Fred pracuje dla SPZ. Z drugiej strony był wysokim stopniem oficerem ONZ. I ma tu na stacji dostęp do bystrych ludzi. Może będzie w stanie pomóc ją otworzyć.

Holden zastanawiał się nad tym przez chwilę, w końcu kiwnął głową.

– Dobra, daj mi trochę pomyśleć. Chcę wiedzieć, co Yao próbowała wydostać ze statku, ale...

– Jasne.

Siedzieli w ciszy, czekając, aż kawa skończy się parzyć. Kiedy była gotowa, Holden nalał dwa kubki i podał jeden Naomi.

– Kapitanie – zaczęła, potem urwała. – Jim. Jak dotąd byłam upierdliwym pierwszym oficerem. Przez jakieś osiemdziesiąt procent czasu byłam zestresowana albo totalnie przerażona.

– Świetnie udało ci się to ukryć – przyznał Holden.

Naomi tylko skinęła.

– W każdym razie upierałam się przy pewnych sprawach, a pewnie nie powinnam była.

– Nie ma sprawy.

– Dobra, daj mi skończyć. Chcę ci powiedzieć, że moim zdaniem świetnie się spisujesz, jeśli chodzi o utrzymywanie nas przy życiu. Zmuszasz nas do skupienia się na problemach, które możemy rozwiązać, zamiast użalania się nad sobą. Trzymasz wszystkich wokół siebie. Nie wszyscy to potrafią, na przykład ja bym nie umiała, a potrzeba nam było takiej stabilności.

Holden poczuł miły przypływ dumy. Nie spodziewał się tego i nie ufał jej, ale i tak było to miłe uczucie.

– Dziękuję – odpowiedział.

– Nie mogę się wypowiadać w imieniu Amosa i Aleksa, ale zamierzam się tego trzymać. Nie jesteś kapitanem tylko dlatego, że McDowell zginął. Jeśli o mnie chodzi, jesteś naszym kapitanem. Żebyś wiedział.

Spuściła wzrok, czerwieniąc się, jakby właśnie się do czegoś przyznała. Może tak było.

– Spróbuję tego nie zepsuć – powiedział Holden.

– Byłoby miło, sir.


* * *

Biuro Freda Johnsona przypominało swojego gospodarza: duże, robiące wrażenie i pełne rzeczy wymagających uwagi. Pokój był zdecydowanie większy od jakiegokolwiek pomieszczenia na pokładzie Rosynanta. Biurko wyglądało, jakby miało przynajmniej sto lat, zrobiono je z prawdziwego drewna i pachniało olejkiem cytrynowym. Holden siedział na fotelu odrobinę niższym od fotela Freda i rozglądał się po stertach teczek i papierów pokrywających każdą płaską powierzchnię.

Fred wysłał po niego, po czym pierwsze dziesięć minut spotkania spędził, rozmawiając przez telefon. Rozmowa brzmiała bardzo technicznie i Holden przyjął, że miała związek z olbrzymim statkiem pokoleniowym na zewnątrz. Nie przeszkadzało mu, że jest ignorowany, ponieważ ścianę za plecami Freda pokryto bardzo wysokiej rozdzielczości ekranem udającym okno. Widział tam spektakularny obraz Nauvoo przemieszczającego się w miarę obrotu stacji. Fred zepsuł podziwianie widoku, odkładając słuchawkę.

– Przepraszam – powiedział. – System przetwarzania atmosfery sprawia problemy od samego początku. Kiedy chce się lecieć przez sto lat, mając tylko powietrze, które zabrało się ze sobą, tolerancje strat są... mniejsze niż zwykle. Czasem trudno jest wbić do głowy wykonawcom znaczenie drobnych detali.

– Podziwiałem widok – odpowiedział Holden, wskazując na ekran.

– Zaczynam się zastanawiać, czy będziemy w stanie ukończyć go w terminie.

– Czemu?

Fred westchnął i ze skrzypieniem skóry rozparł się na fotelu.

– Z powodu wojny między Marsem a Pasem.

– Braki materiałów?

– Nie tylko to. Stacje pirackie twierdzące, że przemawiają w imieniu SPZ, wchodzą na coraz wyższe obroty. Poszukiwacze minerałów z Pasa zaczynają strzelać do marsjańskich statków z wyrzutni torped domowej roboty. W odpowiedzi są niszczeni, ale co jakiś czas któraś z tych torped trafia i zabija kilku Marsjan.

– A to znaczy, że Marsjanie zaczynają strzelać pierwsi.

Fred kiwnął głową, po czym wstał i zaczął chodzić po gabinecie.

– A wtedy nawet uczciwi obywatele lecący w interesach zaczynają się martwić o dotarcie do domu – powiedział. – Jak na razie tylko w tym miesiącu mieliśmy ponad tuzin spóźnionych dostaw i martwię się, że niedługo z opóźnień zrobią się anulowania.

– Wiesz, właściwie to myślałem o tym samym – wtrącił się Holden.

Jednak Fred zachowywał się, jakby go nie słyszał.

– Przechodziłem już kiedyś przez coś podobnego. Zbliża się do ciebie niezidentyfikowany statek i musisz podjąć decyzję. Nikt nie chce naciskać przycisku. Patrzyłem, jak statek robi się coraz większy i większy na celowniku, a mój palec pocił się na spuście. Pamiętam, że błagałem ich, żeby się zatrzymali.

Holden milczał. On też to widział. Nie miał nic do powiedzenia. Fred pozwolił ciszy potrwać jeszcze chwilę, po czym potrząsnął głową i się wyprostował.

– Chciałbym cię poprosić o przysługę – oznajmił.

– Zawsze możesz prosić, Fred. Tyle sobie zarobiłeś – odpowiedział Holden.

– Chciałbym pożyczyć twój statek.

– Rosa? – zapytał Holden. – Czemu?

– Muszę coś podjąć i dostarczyć tutaj, a potrzebuję do tego statku, który potrafi lecieć cicho i w razie potrzeby przemknąć się między marsjańskimi patrolami.

– W takim razie Rosynant to zdecydowanie właściwa jednostka, ale to nie odpowiedź na moje pytanie. Czemu?

Fred obrócił się plecami do Holdena i zapatrzył na ekran. Dziób Nauvoo znikał właśnie z pola widzenia, zostawiając pustą, upstrzoną gwiazdami czerń nieskończoności.

– Muszę podjąć kogoś z Erosa – wyjaśnił. – Kogoś ważnego. Mam ludzi, którzy mogą to zrobić, ale jedyne statki, jakimi dysponujemy, to lekkie frachtowce i parę małych promów. Nic, co mogłoby polecieć tam dość szybko, by mieć nadzieję na ucieczkę w razie kłopotów.

– Czy ta osoba ma nazwisko? To znaczy, ciągle powtarzasz, że nie chcesz walczyć, ale drugą unikalną cechą mojego statku jest fakt, że to jedyny w okolicy statek z bronią. SPZ ma z pewnością całą listę obiektów do zniszczenia.

– Nie ufasz mi.

– Nie.

Fred odwrócił się z powrotem i chwycił oparcie fotela. Jego kłykcie zbielały, a Holden zaczął się zastanawiać, czy nie posunął się za daleko.

– Słuchaj – powiedział – bardzo ładnie mówiłeś o pokoju, procesach sądowych i całej reszcie. Odcinasz się od pirackich rozgłośni. Masz fajną stację pełną miłych ludzi i mam mnóstwo powodów, by wierzyć, że mówisz prawdę. Ale jestem tu już trzy dni i za pierwszym razem, gdy mówisz coś o swoich planach, od razu chcesz pożyczyć mój statek na tajną misję. Przykro mi, ale jeśli mam w tym uczestniczyć, to chcę pełnego dostępu, bez żadnych tajemnic. Nawet gdybym z całą pewnością wiedział – a nie wiem – że masz wyłącznie dobre zamiary, i tak nie zgodziłbym się na te gierki spod znaku płaszcza i szpady.

Fred patrzył na niego przez chwilę, po czym obszedł swój fotel i usiadł na nim. Holden zauważył, że nerwowo stuka palcami o udo, i zmusił się do przestania. Spojrzenie Freda na chwilę skierowało się na jego palce, potem z powrotem na twarz. Wpatrywał się w niego twardym wzrokiem.

Holden odchrząknął.

– Słuchaj, ty tu rządzisz. Bałbym się ciebie, nawet gdybym nie wiedział, kim byłeś kiedyś, więc nie musisz mi udowadniać swojego statusu. Jednak niezależnie od tego, jak bardzo się boję, w tej sprawie nie ustąpię.

Miał nadzieję, że Fred się roześmieje, ale nic z tego. Holden spróbował po cichu przełknąć ślinę.

– Założę się, że każdy kapitan, pod którego rozkazami służyłeś, uznawał cię za straszny wrzód na tyłku – odezwał się w końcu Fred.

– Sądzę, że widać to w moich aktach – przyznał Holden, starając się ukryć ulgę.

– Muszę polecieć na Erosa i odszukać tam niejakiego Lionela Polańskiego, a potem sprowadzić go z powrotem na Tycho.

– To tylko tydzień, jeśli wciśniemy przepustnicę – stwierdził Holden, dokonując obliczeń w głowie.

– Misję nieco komplikuje fakt, że Lionel tak naprawdę nie istnieje.

– Hm, no dobra. Teraz przyznaję, że nie rozumiem – wyznał Holden.

– Chciałeś dopuszczenia? – Słowa Freda były ciche, ale niosły spory ładunek emocji. – No to masz. Lionel Polański istnieje tylko na papierze i jest właścicielem aktywów, których nie chce posiadać pan Tycho. Włącznie ze statkiem kurierskim Scopuli.

Holden wyprostował się na krześle z twarzą pełną emocji.

– Masz teraz moją niepodzielną uwagę – powiedział.

– Fikcyjny właściciel Scopuli wynajął pokój w noclegowni na jednym z gorszych poziomów Erosa. Dopiero co dostaliśmy wiadomość. Musimy przyjąć, że ktokolwiek to zrobił, doskonale zna nasz sposób działania, potrzebuje pomocy i nie może otwarcie o nią poprosić.

– Możemy wylecieć w ciągu godziny – oświadczył z przejęciem Holden.

Fred uniósł ręce w geście zdumiewająco pasiarskim jak na Ziemianina.

– Kiedy – zapytał – zrobił się z tego wasz wylot?

– Nie wypożyczę ci mojego statku, ale jak najbardziej mogę ci go wynająć. Właściwie to rozmawialiśmy z załogą o poszukaniu jakiejś pracy. Wynajmij nas. Będziesz mógł odjąć odpowiednią kwotę od tego, co już na nas wydałeś.

– Nie – zaprotestował Fred. – Potrzebuję was.

– Wcale nie – sprzeciwił się Holden. – Potrzebujesz naszych zeznań. A przecież nie będziemy tu siedzieć i czekać rok czy dwa, aż skończy się to szaleństwo. Nagrasz nasze zeznania, podpiszemy dowolne uwierzytelnione oświadczenia odnośnie do ich autentyczności, ale tak czy inaczej wylecimy stąd, szukając jakiejś pracy. Więc możesz to wykorzystać.

– Nie – oświadczył Fred. – Jesteście zbyt cenni, by ryzykować waszym życiem.

– A jeśli dorzucę kostkę danych, którą próbowała uwolnić z nami kapitan Donnagera?

Ponownie zapadła cisza, ale tym razem kryła coś innego.

– Słuchaj. – Holden napierał dalej. – Potrzebujesz statku takiego jak Ros. A ja go mam. Potrzebujesz odpowiedniej załogi. Też ją mam. I równie mocno jak ja chcesz się dowiedzieć, co jest na tej kostce.

– Nie podoba mi się ryzyko.

– Twoją jedyną alternatywą jest wsadzenie nas do aresztu i przejęcie statku siłą. Z tym też wiąże się pewne ryzyko.

Fred się roześmiał, a Holden poczuł, że się rozluźnia.

– Wciąż będziesz miał ten sam problem, który cię tu sprowadził – zauważył Fred. – Niezależnie od sygnału transpondera, twój statek wygląda na jednostkę bojową.

Holden podniósł się z fotela i chwycił kartkę z biurka Freda. Zaczął na niej rysować długopisem porwanym z eleganckiego zestawu.

– Już o tym myślałem. Masz tu pełno warsztatów i możliwości produkcyjnych, a według manifestu jesteśmy lekkim gazowcem. W takim razie – narysował obrys statku – można przyspawać do kadłuba puste zbiorniki na gaz pod ciśnieniem w dwóch zestawach. Użyć ich do ukrycia wyrzutni. A potem pomalować. Dospawać jeszcze kilka wystajców, żeby zmienić profil kadłuba i ukryć nas przed oprogramowaniem do rozpoznawania statków. Będziemy wyglądać jak latające gówno, a aerodynamika pójdzie w diabły, ale i tak nie planujemy lotów atmosferycznych. W sumie będziemy wyglądać dokładnie tak, jak należy: coś zmontowanego pośpiesznie przez bandę Pasiarzy.

Podał rysunek Fredowi, który na jego widok roześmiał się szczerze – nie wiadomo, czy z jakości rysunku, czy absurdalności pomysłu.

– Moglibyście sprawić cholerną niespodziankę piratom – skomentował. – Jeśli się na to zgodzę, ty i twoja załoga nagracie swoje oświadczenia, wynajmę was jako niezależnych kontrahentów na zlecenia typu wyprawa na Erosa, a wy zgłosicie się zeznawać po rozpoczęciu negocjacji pokojowych w sprawie, którą omówiliśmy.

– Zgoda.

– Chcę zachować prawo do przebicia oferty każdego, kto spróbuje was wynająć. Żadnych kontraktów bez oferty z mojej strony.

Holden wyciągnął rękę, a Fred ją uścisnął.

– Dobrze się z tobą robi interesy, Fred.

Gdy Holden opuszczał biuro, Fred rozmawiał już przez interkom z ludźmi z warsztatu. Holden wyciągnął swój terminal i zadzwonił do Naomi.

– Tak?

– Spakuj dzieciaki, lecimy na Erosa.





Rozdział dwudziesty drugi





Miller


Statek pasażerski na Erosa był mały, tani i przepełniony. Wymienniki powietrza pachniały plastikiem i żywicą wytrzymałych modeli przemysłowych, które Millerowi kojarzyły się z magazynami i stacjami paliwowymi. Oświetlenie zapewniały tanie diody LED z różowawym zabarwieniem, mającym zapewniać ładniejszy odcień skóry, ale zamiast tego nadawało wszystkim wygląd niedogotowanej wołowiny. Na statku nie było kajut, tylko niezliczone rzędy foteli z kształtowanego laminatu oraz dwie długie ściany z pięcioma poziomami prycz, na których pasażerowie mogli spać na zmianę. Miller nigdy jeszcze nie leciał takim statkiem, ale wiedział, jak operują. Gdyby doszło do walki, załoga wpuściłaby do kabiny gaz usypiający, po czym wszyscy biorący udział w awanturze zostaliby unieruchomieni w fotelach. System był drakoński, ale sprawdzał się w wymuszaniu uprzejmości pasażerów. Bar był stale otwarty, a drinki tanie. Jeszcze niedawno Miller uznałby to za pociągające.

Zamiast tego siedział na jednym z foteli z włączonym terminalem ręcznym. Na ekranie jarzył się plik sprawy Julie, a przynajmniej to, co udało mu się z niego odtworzyć. Jej zdjęcie, dumnej i uśmiechniętej na tle Finwala, daty i zapisy, szkolenie z jiu jitsu. Wydawało się, że to bardzo niewiele, biorąc pod uwagę, jak znaczącą częścią jego życia się stała.

Z lewej strony terminala, w małym okienku, przesuwał się pasek z wiadomościami. Wojna między Marsem a Pasem nasilała się, incydent za incydentem, ale głównym tematem była secesja stacji Ceres. Ziemi obrywało się od marsjańskich komentatorów za to, że nie opowiedziała się jednoznacznie po stronie drugiej z planet wewnętrznych, a przynajmniej za to, że nie przekazała kontraktów na ochronę Ceres Marsowi. Pas prezentował całe spektrum reakcji: od satysfakcji ze spadku wpływów Ziemi do studni grawitacyjnej, przez niemal ataki paniki z powodu utraty neutralności Ceres – aż po teorie spiskowe, według których za całą wojną stała Ziemia.

Miller wolał poczekać z decyzją.

– Zawsze przypominają mi się kościelne ławki.

Miller spojrzał w bok. Siedzący obok niego mężczyzna był w podobnym do niego wieku, miał krótkie siwiejące włosy i wyraźny brzuch. Na podstawie uśmiechu Miller zorientował się, że to misjonarz ratujący dusze w głębi próżni. A może dzięki plakietce z imieniem i Biblii w ręku.

– Mam na myśli siedzenia – wyjaśnił misjonarz. – Zawsze kojarzą mi się z wejściem do kościoła. To przez ich układ, rząd za rzędem. Tylko zamiast kazalnicy mamy koje.

– Nasza Pani Przespania Podróży – odpowiedział Miller, zdając sobie sprawę, że daje się wciągnąć w rozmowę, choć wcale nie miał na to ochoty. Misjonarz się roześmiał.

– Coś w tym stylu – zgodził się. – Pan chodzi do kościoła?

– Nie byłem w nim od lat – odpowiedział Miller. – Kiedyś byłem metodystą. Którą odmianę pan sprzedaje?

Misjonarz uniósł ręce do góry w geście oznaczającym nieszkodliwość, wywodzącym się z afrykańskich równin w pleistocenie. Nie mam broni, nie chcę walczyć.

– Wracam tylko na Erosa z konferencji na Lunie – odpowiedział. – Dni ewangelizacji mam już dawno za sobą.

– Wydawało mi się, że to nigdy się nie kończy – skomentował Miller.

– To prawda. Przynajmniej oficjalnie. Jednak po kilku dziesięcioleciach człowiek dociera do miejsca, w którym zaczyna rozumieć, że tak naprawdę nie ma różnicy między próbowaniem i zaprzestaniem prób. Wciąż podróżuję. Rozmawiam z ludźmi. Czasami o Jezusie Chrystusie, czasami o gotowaniu. Jeśli ktoś jest gotów przyjąć Chrystusa, nie muszę się bardzo starać, żeby mu pomóc. A jeśli tak nie jest, nie pomogą żadne próby nawracania. Więc po co się męczyć?

– Czy ludzie rozmawiają o wojnie? – zapytał Miller.

– Często – przyznał misjonarz.

– Ktoś potrafi coś z niej zrozumieć?

– Nie, nie wydaje mi się, żeby to w ogóle było możliwe. To szaleństwo leży w naszej naturze. Czasami nawraca, czasami ustępuje.

– Wygląda to na chorobę.

– Opryszczka rasy ludzkiej? – odpowiedział misjonarz ze śmiechem. – Cóż, pewnie są gorsze analogie. Obawiam się, że będzie nam towarzyszyć tak długo, jak długo będziemy ludźmi.

Miller popatrzył na szeroką, okrągłą twarz mężczyzny.

– Jak długo będziemy ludźmi? – powtórzył.

– Niektórzy wierzą, że w końcu staniemy się aniołami – wyjaśnił misjonarz.

– Nie metodyści.

– W końcu zapewne nawet oni – odpowiedział mężczyzna – choć raczej nie będą pierwsi. A co sprowadza pana do Naszej Pani Przespania Podróży?

Miller westchnął, poprawiając się na niewygodnym fotelu. Dwa rzędy dalej młoda kobieta bezskutecznie próbowała wymusić krzykiem na dwóch chłopcach, żeby przestali skakać po siedzeniach. Ktoś z tyłu zakaszlał. Miller głęboko wciągnął powietrze i powoli je wypuścił.

– Byłem gliną na Ceres – wyjaśnił.

– Ach. Zmiana kontraktu.

– Właśnie – potwierdził Miller.

– Zatrudnia się pan na Erosie?

– Raczej szukam starej znajomej – przyznał Miller. Po czym, ku własnemu zaskoczeniu, mówił dalej. – Urodziłem się na Ceres. Przeżyłem tam całe życie. To raptem... piąty? Tak, piąty raz, gdy opuszczam stację.

– Planuje pan wrócić?

– Nie – odpowiedział Miller. Zdziwiło go przekonanie we własnym głosie. – Nie, sądzę, że ten rozdział mojego życia jest już zamknięty.

– To musi być bolesne – skomentował rozmówca.

Miller milczał przez chwilę, przyswajając sobie komentarz. Misjonarz miał rację, to powinno boleć. Przepadło wszystko, co posiadał. Jego praca, przyjaciele, znajomi. Przestał nawet być gliną, niezależnie od ukrytego w bagażu pistoletu. Nigdy już nie będzie zamawiał jedzenia w małym wózku z kuchnią wschodnioindyjską na skraju sektora dziewiątego. Recepcjonistka komisariatu nigdy już nie kiwnie mu głową na powitanie, gdy skieruje się do swojego biurka. Nigdy więcej nie spędzi wieczora w barze z innymi glinami, nie wysłucha więcej żadnych ubarwionych historii o nieudanych akcjach, nie będzie już oglądał dzieci puszczających latawce w tunelach. Analizował się jak lekarz szukający infekcji. Boli w tym miejscu? Czuje pan stratę tutaj?

Nie czuł. Ogarnęło go jedynie niemal wszechpotężne uczucie ulgi.

– Przepraszam – odezwał się zmieszany misjonarz. – Powiedziałem coś zabawnego?


* * *

Na Erosie mieszkało półtora miliona ludzi, czyli niewiele więcej niż liczba gości przebywających każdego dnia na Ceres. Kształtem asteroida przypominała z grubsza ziemniak i było ją znacznie trudniej rozkręcić, a liniowa prędkość powierzchni była też znacznie większa niż Ceres przy zapewnieniu tej samej siły odśrodkowej wewnątrz. Z asteroidy wystawały stare stocznie, wysuwając potężne pajęczyny ze stali i włókien węglowych, upstrzone światłami ostrzegawczymi i zestawami czujników ostrzegających wszystkie zbliżające się statki. Jaskinie Erosa były kolebką Pasa. Wydobywano tam rudę, którą przetapiano w hutach, wygrzewano i kształtowano w kręgosłupy lodowcowców, zbieraczy gazu i statków poszukiwaczy minerałów. Eros był portem z wyboru dla pierwszego pokolenia ludzkiej ekspansji. Patrząc z jego powierzchni, Słońce było zaledwie najjaśniejszą spośród miliardów gwiazd.

Ekonomia Pasa rozwinęła się i zostawiła Erosa w tyle. Po rozkręceniu stacja Ceres oferowała nowsze doki, większe wsparcie przemysłowe i więcej ludzi. Transport towarów przeniósł się na Ceres, podczas gdy Eros pozostał ośrodkiem produkcji i naprawy statków. Wyniki tego stanu rzeczy były równie przewidywalne, jak prawa fizyki. Na Ceres dłuższe pozostawanie w doku oznaczało stracone pieniądze, co odbijało się w strukturze płatności. Na Erosie statek mógł czekać całe tygodnie lub miesiące bez powstrzymywania ruchu towarów. Jeśli załoga chciała miejsca na odprężenie się, rozciągnięcie nóg i odpoczynek od siebie, Eros był na to właściwym miejscem. A przy niższych opłatach za dokowanie – stacja Eros znalazła sobie inny sposób na oskubanie gości: kasyna. Burdele. Strzelnice. Występek zagościł na Erosie we wszystkich komercyjnych odmianach, a jego miejscowa ekonomia rozrastała się jak grzyb karmiony pragnieniami Pasiarzy.

Dzięki szczęśliwemu zbiegowi okoliczności mechaniki orbitalnej Miller znalazł się na miejscu pół dnia przed załogą Rosynanta. Przeszedł przez tanie kasyna, bary z opioidami, sekskluby i sale walk, w których ku uciesze gawiedzi kobiety i mężczyźni na arenach udawali, że biją się wzajemnie do nieprzytomności. Miller wyobrażał sobie idącą z nim Julie, jej nieśmiały uśmiech podczas czytania wielkich, animowanych reklam. RANDOLPH MAK, ZDOBYWCA TRZECH TYTUŁÓW MISTRZA PASA W CIĄGU SZEŚCIU LAT, KONTRA MARSJANIN KIVRIN CARMICHAEL W WALCE NA ŚMIERĆ!

Tego chyba nie ustawili, sucho skomentowała wyobrażona Julie.

Ciekawe, który z nich wygra, pomyślał, i wyobraził sobie, że dziewczyna się śmieje.

Zatrzymał się przy wózku z makaronem i zamawiał właśnie makaron z jajkami w czarnym sosie za dwa jeny, gdy poczuł rękę na ramieniu.

– Detektywie Miller – zabrzmiał znajomy głos. – Chyba wykroczył pan poza swoją jurysdykcję.

– No proszę, inspektor Sematimba – odpowiedział Miller. – Jak żywy! Nieładnie się tak podkradać do ludzi.

Sematimba się roześmiał. Był wysoki, nawet jak na Pasiarzy, z najciemniejszą skórą, jaką Miller kiedykolwiek widział. Kilka lat temu Sematimba i Miller wspólnie pracowali nad szczególnie paskudną sprawą. Przemytnik z ładunkiem środków euforycznych z wyższej półki postanowił zerwać kontakty z dostawcą. W wymianie ognia na Ceres ucierpiało trzech ludzi, a przemytnik poleciał na Erosa. Tradycyjnie konkurujące ze sobą i niechętne do współpracy siły bezpieczeństwa stacji prawie pozwoliły mu się wymknąć. Tylko Miller i Sematimba byli skłonni skoordynować działania poza oficjalnymi kanałami korporacyjnymi.

– Co cię sprowadza – zapytał Sematimba, opierając się o poręcz i wskazując na tunel – do pępka Pasa, na wielkiego i potężnego Erosa?

– Badam trop w sprawie – odpowiedział Miller.

– Nie znajdziesz tu nic dobrego – rzucił Sematimba. – Od kiedy Protogen się wycofał, sytuacja zmienia się ze złej na gorszą.

Miller wciągnął makaron.

– Kto dostał nowy kontrakt? – zapytał.

– CPM.

– Nigdy o nich nie słyszałem.

– Carne Por la Machina – wyjaśnił Sematimba i skrzywił się w przesadzonym grymasie męskości. Walnął przy tym pięścią w pierś i warknął, po czym wrócił do normalnego wyglądu i potrząsnął głową. – Nowa korporacja z Luny. Na miejscu mają głównie Pasiarzy. Odgrywają strasznych twardzieli, ale w większości mają amatorów. Same pozy, żadnych jaj. Protogen był z planet wewnętrznych i to było problemem, ale oni przynajmniej byli poważni. Tłukli po łbach, ale utrzymywali spokój. A te nowe dupki? To najbardziej skorumpowana banda zbirów, z jaką pracowałem. Nie sądzę, żeby rada gubernatorska odnowiła im kontrakt, gdy przyjdzie na to pora. Nic takiego nie mówiłem, ale to czysta prawda.

– Mój stary partner zaciągnął się do Protogenu – powiedział Miller.

– Nie są źli – przyznał Sematimba. – Wiesz, prawie żałuję, że przy rozwodzie nie stanąłem po ich stronie.

– To czemu tego nie zrobiłeś? – zapytał Miller.

– Wiesz, jak to jest. Jestem stąd.

– Jasne – przyznał Miller.

– To co. Nie wiedziałeś, kto tu teraz wszystkim kieruje? Nie przyjechałeś tu szukać pracy.

– Nie – potwierdził Miller. – Jestem na urlopie. Chwilowo podróżuję na własny rachunek.

– Masz na to pieniądze?

– Właściwie to nie. Ale nie mam nic przeciwko tanim opcjom. Wiesz, przynajmniej na chwilę. Słyszałeś coś może o niejakiej Juliette Mao? Przedstawia się jako Julie.

Sematimba pokręcił głową.

– Mao-Kwikowski Mercantile – dodał Miller. – Z bogatej rodziny, ale się urwała. Wstąpiła do SPZ. To była sprawa porwania.

– Była?

Miller się odchylił. Wyobraził sobie uniesione brwi Julie.

– Zmieniła się, od kiedy ją dostałem – przyznał Miller. – Może mieć związek z czymś innym. Dość dużym.

– O jakiej wielkości mówimy? – zapytał Sematimba. Z jego twarzy znikł wszelki ślad pogodnego nastroju. W tej chwili był wyłącznie gliniarzem. Każdy poza Millerem uznałby pozbawioną wyrazu, prawie gniewną twarz mężczyzny za groźną.

– Wojna – wyjaśnił Miller.

Sematimba złożył ręce na piersi.

– Kiepski żart – rzucił.

– Nie żartuję.

– Uważam nas za przyjaciół, staruszku – rzucił Sematimba. – Ale nie chcę tu żadnych problemów. Sytuacja i bez tego nie wygląda dobrze.

– Spróbuję się nie rzucać w oczy.

Sematimba kiwnął głową. W głębi tunelu rozległ się sygnał alarmu. Tylko ochrona, a nie rozrywający uszy, dwutonowy sygnał alarmu środowiskowego. Sematimba zajrzał w tunel, jakby zmrużenie oczu mogło mu pozwolić przebić wzrokiem masę ludzi, rowerów i wózków z jedzeniem.

– Lepiej pójdę to sprawdzić – rzucił z rezygnacją. – Pewnie moi nowi koledzy policjanci rozbijają szyby dla zabawy.

– Fajnie być częścią takiego zespołu – rzucił Miller.

– Skąd miałbyś wiedzieć? – odpowiedział z uśmiechem Sematimba. – Gdybyś czegoś potrzebował...

– Ty też – zapewnił Miller i przyglądał się, jak policjant wkracza w morze chaosu i ludzi. Był wysoki, ale coś w uniwersalnym braku reakcji tłumu na alarm sprawiło, że wydał się jakby trochę mniejszy. Jak kamień w wodę, było takie powiedzenie. Jedna z milionów gwiazd.

Miller sprawdził godzinę i wywołał publiczne informacje o dokach. Godzina przylotu Rosynanta była zgodna z harmonogramem. Podano stanowisko cumownicze. Miller dojadł resztę makaronu, wyrzucił plastikowy stożek z resztką sosu do publicznego recyklera i odnalazł najbliższą publiczną ubikację, a po wyjściu z niej ruszył w stronę poziomu kasyn.

Architektura Erosa zmieniła się od czasu osiedlenia. Choć kiedyś przypominał Ceres – siatkę powiązanych tuneli z licznymi przejściami – teraz Eros dostosował się do przepływu pieniędzy: wszystkie drogi prowadziły na poziom kasyn. Człowiek, który chciał się gdziekolwiek dostać, musiał przejść przez obszerne wnętrzności wieloryba, pełne świateł i wystaw. Poker, blackjack, ruletka, wysokie akwaria pełne pstrągów do złowienia i wypatroszenia, automaty mechaniczne i elektroniczne, wyścigi świerszczy, kości i wszystkie inne gry hazardowe. W oczy rzucały się migające światła, tańczący neonowi klauni i reklamy wideo. Głośne sztuczne śmiechy oraz radosne gwizdy i dzwonki zapewniały, że będzie to zabawa życia. Tym wizualnym i dźwiękowym atrakcjom towarzyszyła woń tysięcy ludzi upchanych w ciasnych przestrzeniach, konkurująca z silnym zapachem przyprawionych mięs z kadzi, sprzedawanych z wózków ustawionych w korytarzach. Chciwość i projekt kasyna zmieniły Erosa w architektoniczną pułapkę z jednym przejściem.

Co bardzo odpowiadało Millerowi.

Stacja metra przyjeżdżającego z portu miała sześcioro szerokich drzwi wychodzących na poziom kasyna. Miller przyjął drinka od zmęczonej kobiety topless w kabaretkach i stringach i znalazł sobie ekran, sprzed którego widział wszystkie drzwi. Załoga Rosynanta nie miała innej możliwości jak przejść przez jedne z nich. Sprawdził terminal. Rejestry dokowania wskazywały, że statek przyleciał dziesięć minut temu. Miller udał, że pije drinka, i przygotował się na czekanie.





Rozdział dwudziesty trzeci





Holden


Poziom kasyna na Erosie boleśnie atakował wszystkie zmysły.

Holden go nienawidził.

– Uwielbiam to miejsce – oświadczył Amos z szerokim uśmiechem.

Holden przepchnął się przez grupę pijanych, wrzeszczących i śmiejących się graczy w średnim wieku, wychodząc na mały otwarty placyk koło rzędu terminali płatnych od minuty.

– Wybieramy się na mniej turystyczne poziomy, Amos, więc uważaj na tyły. Noclegownia, której szukamy, jest w nieciekawej okolicy.

Amos kiwnął głową.

– Zrobi się, kapitanie.

Kiedy Naomi, Aleks i Amos zasłonili go sobą, Holden sięgnął za plecy poprawić pistolet, nieprzyjemnie obciążający mu pasek. Gliniarze na Erosie zdecydowanie nie traktowali przyjaźnie ludzi chodzących z bronią, ale nie było mowy, by poszedł odebrać „Lionela Polańskiego” bez mocnych argumentów za pasem. Amos i Aleks także byli uzbrojeni. Amos trzymał pistolet w prawej kieszeni kurtki i nie wyciągał z niej ręki. Tylko Naomi odmówiła noszenia broni.

Holden poprowadził grupę w stronę wind, mając tuż za sobą Amosa, który od czasu do czasu oglądał się za siebie. Kasyna na Erosie rozciągały się przez pozornie nieskończone poziomy i choć szli najszybciej, jak mogli, przebicie się przez hałas i tłum zajęło im pół godziny. Na pierwszym poziomie wyżej znajdowały się mieszkania – po chaosie oraz hałasie kasyna miało się wrażenie, że jest tam niemal ogłuszająco cicho. Holden usiadł na brzegu dużej donicy z krzewami i odetchnął.

– Zgadzam się, kapitanie. Wystarczyło pięć minut, żeby rozbolała mnie od tego głowa – powiedziała Naomi, siadając koło niego.

– Jaja sobie robicie? – zapytał Amos. – Żałuję, że nie mamy więcej czasu. Razem z Aleksem oskubaliśmy cieniasów na Tycho prawie z tysiaka przy kartach. Stąd moglibyśmy pewnie wyjść jako milionerzy.

– Bez dwóch zdań – zgodził się Aleks, klepiąc masywnego mechanika w ramię.

– No cóż, jeśli ten Polański okaże się fałszywym tropem, macie moje pozwolenie na zdobycie dla nas miliona dolarów przy stołach do pokera. Zaczekam na statku – rzucił Holden.

System metra kończył się na pierwszym poziomie kasyna i zaczynał ponownie dopiero na poziomie, na który wyszyli. Można było nie wydawać pieniędzy przy stołach, ale stacja pilnowała, by nie było to łatwe. Kiedy w końcu załoga weszła do wagonika i ruszyła do hotelu Lionela, Amos usiadł obok Holdena.

– Ktoś nas śledzi, kapitanie – powiedział zupełnie normalnym tonem. – Nie byłem pewien, ale wsiadł do wagonika parę miejsc dalej. Szedł też za nami przez całe kasyno.

Holden westchnął i schował twarz w dłoniach.

– Dobra, jak wygląda? – zapytał.

– Pasiarz. Powyżej pięćdziesiątki, albo i młodszy, ale z dużym przebiegiem. Biała koszula, ciemne spodnie. Śmieszny kapelusz.

– Glina?

– Zdecydowanie. Ale nie widziałem kabury – odpowiedział Amos.

– No dobra. Miej na niego oko, ale nie musimy się przesadnie martwić. Nie robimy tu nic nielegalnego – oświadczył Holden.

– To znaczy poza przylotem skradzionym marsjańskim okrętem wojennym, sir? – zapytała Naomi.

– Chodzi ci o nasz całkowicie legalny gazowcowiec, który według wszystkich dokumentów i danych rejestru jest kompletnie pełnoprawny? – odpowiedział Holden z krzywym uśmiechem. – Tak, cóż, jeśli nie dali się oszukać, zatrzymaliby nas w doku, a nie śledzili na stacji.

Ekran reklamowy na ścianie wyświetlił oszałamiający widok wielobarwnych chmur rozrywanych błyskawicami i zachęcał Holdena do wycieczki do fantastycznych ośrodków wczasowych pod kopułami na Tytanie. Nigdy nie był na Tytanie. Nagle bardzo zapragnął się tam wybrać. Kilka tygodni spania do późna, jedzenia w dobrych restauracjach, wylegiwania się na hamaku i przyglądania się przewalającym się w górze kolorowym chmurom Tytana – wydało się rajem. Przy okazji fantazjowania dorzucił Naomi podchodzącą do hamaka z paroma obficie udekorowanymi owocami drinkami w dłoniach.

Zepsuła wszystko, odzywając się.

– To nasz przystanek – oznajmiła.

– Amos, obserwuj naszego kolegę i zobacz, czy wysiądzie z nami z pociągu – powiedział Holden, wstając i kierując się do drzwi.

Kiedy wysiedli i przeszli kilkanaście kroków w głąb korytarza, Amos szeptem potwierdził obecność mężczyzny. Cholera. Cóż, zdecydowanie ogon, ale mimo wszystko nie było powodu, by nie sprawdzić Lionela. Fred nie poprosił ich o zrobienie czegokolwiek z osobą udającą właściciela Scopuli. Przecież nie mogli zostać aresztowani za zapukanie do drzwi. Idąc, Holden zaczął pogwizdywać głośną i skoczną melodię, starał się dać znać załodze i śledzącemu ich mężczyźnie, że niczym się nie przejmuje.

Przestał, gdy zobaczył noclegownię.

Była ciemna, obskurna i wyglądała jak typowe miejsce, w którym można było zostać obrabowanym, i nie tylko. Uszkodzone światła tworzyły ciemne zakątki i nigdzie w okolicy nie było widać nawet śladu turysty. Obrócił się, by posłać Aleksowi i Amosowi znaczące spojrzenia, i przy okazji zobaczył, że ten przesuwa rękę w kieszeni. Aleks sięgnął pod kurtkę.

Hol był prawie pusty, w jednym końcu stały tylko dwie kanapy i stolik zawalony kolorowymi pismami. Jedno z nich przeglądała kobieta o rozespanym wyglądzie. Wejścia do wind znajdowały się w niszy na dalszym końcu, obok drzwi z symbolem schodów. Po środku stał kontuar recepcji, gdzie zamiast recepcjonisty umieszczono ekran dotykowy pozwalający gościom opłacić pobyt.

Holden stanął przy kontuarze i obejrzał się na kobietę siedzącą na kanapie. Siwiejące włosy, ale ładne rysy twarzy i umięśniona sylwetka. W takim miejscu prawdopodobnie oznaczało to prostytutkę dobiegającą do kresu terminu przydatności. Starannie zignorowała jego spojrzenie.

– Nasz ogon wciąż tu jest? – zapytał Holden cichym głosem.

– Zatrzymał się gdzieś na zewnątrz. Pewnie teraz obserwuje drzwi – odpowiedział Amos.

Holden kiwnął głową i wcisnął przycisk zapytania na ekranie rejestracji. Proste menu pozwalało wysłać wiadomość do pokoju Lionela Polańskiego, ale Holden wyszedł z systemu. Wiedzieli, że Lionel wciąż jest w hotelu, a Fred podał mu numer pokoju. Jeśli ktoś bawił się w gierki, nie miał powodu ostrzegać go przed zapukaniem do drzwi.

– No dobra, to chodźmy.... – zaczął Holden, po czym urwał na widok kobiety z kanapy stojącej tuż za Aleksem. Nie usłyszał ani nie zobaczył, jak się zbliżała.

– Pójdziecie ze mną – oznajmiła twardym tonem. – Wejdźcie powoli po schodach i cały czas trzymajcie się przynajmniej trzy metry przede mną. Już.

– Policjantka? – zapytał Holden, nie ruszając się.

– Jestem kimś z bronią – odpowiedziała, a w jej dłoni pojawił się mały pistolet, jakby go wyczarowała. Wycelowała w głowę Aleksa. – Więc róbcie, co mówię.

Jej broń była mała, plastikowa i miała jakiegoś rodzaju baterię. Amos wyciągnął swój ciężki pistolet na naboje i wycelował jej w głowę.

– Mam większego – rzucił.

– Amos, nie... – zdążyła tylko powiedzieć Naomi, zanim drzwi na schody otworzyły się gwałtownie i do holu wpadło kilkoro mężczyzn i kobiet z bronią automatyczną, wrzeszcząc, by rzucili broń.

Holden podnosił właśnie ręce w górę, gdy jeden z nich zaczął strzelać z broni wyrzucającej pociski tak szybko, że brzmiało to, jakby ktoś rozrywał arkusz papieru – nie dało się słyszeć pojedynczych strzałów. Amos rzucił się na podłogę. Na piersi kobiety z taserem pojawiła się linia dziur po pociskach i padła na plecy z cichym, brzmiącym ostatecznie dźwiękiem.

Holden chwycił Naomi za rękę i zaciągnął ją za kontuar rejestracji. Ktoś z drugiej grupy głośno krzyczał, domagając się przerwania ognia, ale Amos odpowiadał już strzałami z podłogi. Krzyk bólu i przekleństwo sugerowały, że prawdopodobnie kogoś trafił. Amos przeturlał się w bok za kontuar akurat na czas, by uniknąć serii pocisków rozrywających podłogę i ściany, od których zadrżała ich osłona.

Holden sięgnął po broń, ale muszka zaczepiła mu o pasek. Po chwili szamotaniny zdołał wyszarpnąć pistolet, wyciągając jednocześnie ze spodni kawałek majtek, po czym na kolanach zbliżył się do brzegu kontuaru i wyjrzał. Aleks leżał na podłodze ukryty za kanapą, ze zbielałą twarzą i pistoletem w ręce. W kanapę trafiła seria z automatu, wyrzucając w powietrze wyściółkę i wybijając serię dziur z tyłu kanapy – nie dalej niż dwadzieścia centymetrów od głowy Aleksa. Pilot wystawił pistolet na ślepo zza kanapy i wystrzelił kilka razy, nie mierząc, wrzeszcząc przy tym przez cały czas.

– Pieprzone dupki! – wykrzyczał, po czym wyturlał się zza osłony, strzelił jeszcze kilka razy i uciekł na miejsce, zanim napastnicy odpowiedzieli strzałami.

– Gdzie oni są? – krzyknął do niego Holden.

– Dwóch leży, reszta na klatce schodowej! – odpowiedział Amos, przekrzykując wystrzały.

Nagle seria pocisków odbiła się od podłogi niedaleko kolana Holdena.

– Cholera, ktoś nas oskrzydla! – krzyknął Amos, po czym schował się głębiej za kontuar, uciekając przed pociskami.

Holden przeczołgał się do drugiego brzegu osłony i wyjrzał. Ktoś szedł skulony w stronę wejścia do hotelu. Holden wychylił się i wystrzelił do niego kilka razy, ale z klatki schodowej zaczęły strzelać trzy osoby, zmuszając go do schowania się za kontuar.

– Aleks, ktoś idzie do wyjścia! – wrzasnął na całe gardło Holden w nadziei, że może pilot zdoła strzelić kilka razy, zanim zostaną posiekani przez krzyżowy ogień.

Koło wejścia zabrzmiały trzy strzały z pistoletu. Holden zaryzykował wyjrzenie. Ich ogon w śmiesznym kapeluszu klęczał przy drzwiach, trzymając w dłoni pistolet, a tuż przed nim leżał zastrzelony bandyta z pistoletem maszynowym. Zamiast patrzeć na nich, ogon celował z pistoletu w stronę schodów.

– Nie strzelajcie do faceta w kapeluszu! – krzyknął Holden, po czym wrócił do drugiego brzegu kontuaru.

Amos oparł się pledami o osłonę i wyrzucił pusty magazynek z pistoletu.

– To pewnie glina – skomentował, grzebiąc po kieszeniach za pełnym.

– Bardzo wyjątkowo nie strzelajcie do żadnych glin – dodał Holden i strzelił kilka razy w stronę drzwi prowadzących na schody.

– Wszyscy mogą być glinami – zasugerowała Naomi, która jak dotąd spędziła całą strzelaninę na podłodze z rękami nad głową.

Holden wystrzelił jeszcze kilka razy i pokręcił głową.

– Gliny nie noszą małych automatów, które łatwo ukryć, i nie robią zasadzek na klatkach schodowych. Takich drani nazywa się brygadami śmierci – odpowiedział, choć większość jego słów została zagłuszona przez strzały ze schodów.

Później na chwilę zapadła cisza.

Holden wychylił się akurat na czas, by zobaczyć, jak drzwi się zamykają.

– Chyba uciekają – skomentował, nie przestając celować w drzwi. – Gdzieś muszą mieć drugie wyjście. Amos, uważaj na te drzwi. Jeśli się otworzą, strzelaj. – Klepnął Naomi w ramię. – Zostań tu.

Podniósł się zza zniszczonego stanowiska do rejestracji. Okładzina kontuaru była strzaskana i widać było pod nią skałę. Holden uniósł pistolet lufą do góry, otwierając drugą dłoń. Mężczyzna w kapeluszu wstał, popatrzył na trupa pod nogami i przyjrzał się podchodzącemu bliżej Holdenowi.

– Dzięki. Jestem Jim Holden. A pan?

Mężczyzna przez chwilę milczał. Kiedy się odezwał, miał spokojny głos. Prawie zmęczony.

– Niedługo będą tu gliny. Muszę zadzwonić albo wszyscy wylądujemy w więzieniu.

– Pan nie jest gliną? – zapytał Holden.

Mężczyzna roześmiał się gorzkim, krótkim dźwiękiem, w którym jednak kryło się prawdziwe rozbawienie. Najwyraźniej Holden powiedział coś śmiesznego.

– Nie. Nazywam się Miller.





Rozdział dwudziesty czwarty





Miller


Kiepsko to zaplanowali. Pułapka została zastawiona przez kogoś, kto nie miał pojęcia o tej robocie albo też nie miał czasu i zasobów, by dobrze się przygotować. Gdyby nie był to wynik improwizacji, Holden i jego trójka towarzyszy mogli zostać porwani lub zabici. A on razem z nimi.

Czwórka ocalałych z Canterbury stała pośród tego, co zostało po strzelaninie. Wyglądali jak żółtodzioby po pierwszym numerze.

Miller poczuł, jak jego umysł robi krok w tył i przygląda się wszystkiemu – bez skupiania się na jakimś konkretnym szczególe.

Holden był niższy niż mogłoby się wydawać, biorąc pod uwagę transmisje wideo. W sumie nie powinno go to zaskoczyć, przecież był Ziemianinem. Jego twarz zdradzała, że nie potrafi niczego ukrywać.

– Dzięki. Jestem Jim Holden. A pan?

Miller wymyślił sześć odpowiedzi, ale wszystkie odrzucił. Jeden z pozostałych – potężny, łysy facet – obchodził pomieszczenie ze spojrzeniem skupionym w sposób podobny do Millera. Z tej czwórki tylko on wcześniej uczestniczył w poważnych strzelaninach.

– Niedługo będą tu gliny – powiedział Miller. – Muszę zadzwonić albo wszyscy wylądujemy w więzieniu.

Trzeci mężczyzna – szczuplejszy, wyższy, sądząc po wyglądzie z indyjskimi korzeniami – krył się za kanapą. Teraz usiadł z szeroko otwartymi oczami zdradzającymi panikę. Holden nie wyglądał inaczej, ale lepiej sobie radził z opanowaniem się. Miller pomyślał, że to oznaki dowodzenia.

– Pan nie jest gliną?

Miller się roześmiał.

– Nie – rzucił. – Nazywam się Miller.

– No dobra – odezwała się kobieta. – Ci ludzie właśnie próbowali nas zabić. Czemu chcieli to zrobić?

Holden zrobił krok w stronę jej głosu, jeszcze zanim odwrócił się do niej. Zaczerwienił się, a wargi zacisnął w cienką linię. Jego rysy zdradzały silne wymieszanie rasowe, nietypowe nawet jak na dość przemieszany Pas. Dłonie kobiety nie drżały. Ten duży miał najwięcej doświadczenia, ale Miller uznał, że to kobieta ma najlepszy instynkt.

– Tak – zgodził się Miller. – Zauważyłem.

Wyciągnął swój ręczny terminal i wywołał połączenie do Sematimby. Gliniarz odebrał kilka sekund później.

– Semi – odezwał się Miller od razu. – Naprawdę bardzo mi przykro, ale pamiętasz, jak miałem się nie wychylać?

– Tak? – odpowiedział miejscowy glina, rozciągając słowo.

– Nie wyszło. Właśnie szedłem na spotkanie ze znajomym...

– Spotkanie ze znajomym... – powtórzył Sematimba.

Miller mógł sobie wyobrazić złożone na piersi ręce mężczyzny, choć nie było ich widać na ekranie.

– I trafiłem na grupkę turystów w niewłaściwym miejscu o niewłaściwym czasie. Sytuacja wymknęła się spod kontroli.

– Gdzie jesteś? – zapytał Sematimba.

Miller podał mu poziom stacji i adres. Nastąpiła dłuższa chwila, podczas której Sematimba konsultował się z jakimś oprogramowaniem do łączności wewnętrznej, które kiedyś byłoby elementem wyposażenia Millera. W końcu głośno westchnął.

– Niczego nie widzę. Padły strzały?

Miller rozejrzał się po otaczających go zniszczeniach. Już pierwszy strzał powinien włączyć jakiś tysiąc różnych alarmów, ściągając im na głowy całe masy policji.

– Kilka – przyznał.

– Dziwne – skomentował Sematimba. – Zostań na miejscu. Przyjdę tam.

– Zrobi się – odpowiedział Miller i rozłączył się.

– No dobra – odezwał się Holden. – Kto to był?

– Prawdziwy glina – wyjaśnił Miller. – Niedługo tu będą. Wszystko będzie w porządku.

Wydaje mi się, że będzie w porządku. Dotarło do niego, że wciąż traktuje całą sytuację, jakby był wewnątrz, jakby wciąż pracował w policji. Co nie było już prawdą, a udawanie mogło mieć poważne konsekwencje.

– On nas śledził – przypomniała Holdenowi kobieta. Potem zwróciła się wprost do Millera. – Śledziłeś nas.

– Owszem – potwierdził Miller.

Nie sądził, żeby powiedział to ze smutkiem, ale wielkolud pokręcił głową.

– To przez kapelusz – wyjaśnił. – Trochę się wyróżnia.

Miller zdjął swoje nakrycie głowy i przyjrzał mu się. Oczywiście, że zauważył go ten największy. Pozostali byli w miarę kompetentnymi amatorami, a Miller wiedział, że Holden odsłużył kilka lat we flocie ONZ, jednak mógłby się założyć o spore pieniądze, że akta tego dużego byłyby bardzo ciekawą lekturą.

– Czemu nas śledziłeś? – zapytał Holden. – To znaczy, doceniam tę część, w której strzelałeś do ludzi próbujących nas zabić, ale i tak chciałbym poznać odpowiedź na to pytanie.

– Chciałam z wami porozmawiać. Szukam kogoś.

Przez chwilę panowała cisza. Holden uśmiechnął się.

– Kogoś konkretnego? – zapytał.

– Członka załogi Scopuli – wyjaśnił Miller.

– Scopuli? – zapytał Holden. Zaczął się oglądać na kobietę, ale zdołał się powstrzymać. Coś się tu działo. Scopuli znaczył dla niego więcej niż to, co Miller widział w wiadomościach.

– Kiedy tam dotarliśmy, statek był pusty – odezwała się kobieta.

– Jasna cholera – odezwał się ten wstrząśnięty zza kanapy. To były jego pierwsze słowa, od kiedy skończyła się strzelanina, i powtórzył je szybko jeszcze pięć czy sześć razy.

– A co z wami? – zapytał Miller. – Donnager wysłał was na Tycho, a teraz jesteście tutaj. O co tu chodzi?

– Skąd to wiesz? – zainteresował się Holden.

– Taką mam pracę – rzucił Miller. – A przynajmniej miałem.

Jego odpowiedź nie usatysfakcjonowała Ziemianina. Wielkolud stanął za Holdenem z twarzą nadającą jasny komunikat: żadnych problemów, chyba że będą problemy, a wtedy może ich być bardzo dużo. Miller kiwnął głową, po części do wielkoluda, po części do siebie.

– Miałem kontakt w SPZ, który powiedział mi, że nie zginęliście na Donnagerze – wyjaśnił.

– Tak po prostu ci to powiedział? – zapytała kobieta z wyraźnym oburzeniem w głosie.

– Próbował wtedy zrobić na mnie wrażenie – wyjaśnił Miller. – Zresztą, tyle powiedział, a ja zająłem się resztą. A za jakieś dziesięć minut postaram się dopilnować, żeby ochrona Erosa nie wtrąciła was do więzienia, ze mną do towarzystwa. Jeśli więc chcielibyście mi coś powiedzieć – na przykład, co tu robicie – to teraz jest na to dobry moment.

Ciszę zakłócały jedynie dźwięki wymienników starających się usunąć dym i cząstki stałe po wystrzałach. Ten przerażony wstał. Coś w jego postawie sugerowało wyszkolenie wojskowe. Miller uznał, że to były ktośtam, ale nie piechociarz. Może flota, prawdopodobnie Marsjanin. Mówił z akcentem, który często się u nich słyszało.

– Pieprzyć to, kapitanie – odezwał się ten duży. – Zastrzelił tego, który próbował nas oskrzydlić. Może to dupek, ale dla mnie jest w porządku.

– Dziękuję, Amos – powiedział Holden.

Miller to sobie zapamiętał. Ten duży to Amos. Holden sięgnął za plecy, chowając pistolet za pasek z tyłu.

– My też tu kogoś szukamy – przyznał. – Prawdopodobnie kogoś ze Scopuli. Właśnie sprawdzaliśmy pokój, gdy wszyscy postanowili zacząć do nas strzelać.

– Tutaj? – zapytał Miller. Do jego żył dostało się coś podobnego do emocji. Nie nadzieja, obawa. – Ktoś ze Scopuli jest teraz w tej noclegowni?

– Tak sądzimy – potwierdził Holden.

Miller wyjrzał przez frontowe drzwi hotelu. W tunelu zaczął się gromadzić mały tłumek ciekawskich. Skrzyżowane ręce, nerwowe spojrzenia. Wiedział, jak się czują. Sematimba i jego ludzie byli w drodze. Bandyci, którzy zaatakowali ekipę Holdena, nie atakowali ponownie, ale to nie znaczyło, że uciekli. Może się pojawić kolejna fala. Mogli się wycofać na lepsze pozycje i czekać, aż ludzie Holdena się ruszą.

Ale co zrobić, jeśli Julie faktycznie tu była? Jak mógłby dotrzeć tak daleko i zatrzymać się w holu? Zdziwił się, gdy dotarło do niego, że wciąż trzyma w ręku pistolet. Bardzo nieprofesjonalne zachowanie, powinien był go schować. Jedyna druga broń na wierzchu znajdowała się w rękach Marsjanina. Miller pokręcił głową. Zaniedbał się. Musi z tym skończyć.

Mimo wszystko została mu ponad połowa magazynka.

– Który pokój? – zapytał.


* * *

Korytarze noclegowni były wąskie i przytłaczające. Ściany pomalowano lśniącą farbą magazynową, a podłogę pokrywała wykładzina węglowo-krzemowa wytrzymalsza od leżącej pod nią skały. Miller i Holden szli pierwsi, potem kobieta z Marsjaninem – Naomi i Aleks – a na końcu Amos, który co chwilę oglądał się przez ramię. Miller zastanawiał się, czy ktoś oprócz niego i Amosa rozumiał, jak zapewniają sobie wzajemnie bezpieczeństwo. Holden zdawał się wiedzieć i denerwować się tym, przez co wyrywał się do przodu.

Drzwi pokoi wykonano z identycznych laminatów włókna szklanego, dość cienkiego, by produkować je w tysiącach. W swojej karierze Miller wyważył kopniakami całe setki takich. Tu i ówdzie drzwi zostały ozdobione przez mieszkańców – malunek chyba kwiatów, tablica ze sznurkiem, na której kiedyś wisiał pisak, tania reprodukcja obscenicznego komiksu, odtwarzająca w nieskończonej pętli puentę dowcipu.

Taktycznie sytuacja była koszmarem. Gdyby z drzwi z przodu i z tyłu wyszli nagle napastnicy, cała piątka zostałaby rozstrzelana w kilka sekund. Jednak nie poleciały w ich stronę żadne pociski, a jedyne drzwi, które się otworzyły, wypuściły wychudzonego, brodatego mężczyznę z przymrużonymi oczami i opadniętymi wargami. Miller kiwnął mu głową, przechodząc obok, mężczyzna odpowiedział tym samym, zapewne bardziej zaskoczony powitaniem niż wyciągniętymi pistoletami. Holden stanął.

– To tutaj – powiedział cicho. – Ten pokój.

Miller przytaknął. Pozostali zebrali się w grupę, tylko Amos trzymał się lekko z tyłu, kontrolując całą długość korytarza. Miller popatrzył na drzwi. Nie miałby problemu z rozbiciem ich kopniakiem. Jedno silne uderzenie tuż nad zamkiem. Potem mógłby skoczyć nisko w lewo, a Amos pójść w górę w prawo. Żałował, że nie ma tu Havelocka. Działania taktyczne były łatwiejsze z ludźmi, którzy razem trenowali. Gestem wskazał Amosowi, żeby podszedł bliżej.

Holden zapukał do drzwi.

– Co ty...? – z przejęciem wyszeptał Miller, ale Holden go zignorował.

– Halo? – zawołał Holden. – Jest tam ktoś?

Miller się spiął. Nic się nie stało. Żadnego głosu, żadnych strzałów. Nic. Holden wydawał się całkowicie spokojny pomimo podjętego właśnie ryzyka. I sądząc po wyrazie twarzy Naomi, nie był to pierwszy raz, gdy zachował się w taki sposób.

– Otworzyć to? – zapytał Amos.

– Byłoby dobrze – przyznał Miller równocześnie z Holdenem, który powiedział: – Tak, rozwal je.

Amos patrzył to na jednego, to na drugiego, ale ruszył się dopiero wtedy, gdy Holden kiwnął głową. Amos przecisnął się między nimi, jednym kopnięciem rozwalił drzwi i z przekleństwem na ustach zatoczył się do tyłu.

– W porządku? – zapytał Miller.

Wielkolud kiwnął głową z twarzą wykrzywioną bólem.

– Tak, jakiś czas temu złamałem sobie nogę. Dopiero co zdjąłem usztywnienie, ale jakoś ciągle o tym zapominam.

Miller odwrócił się z powrotem do pokoju. Wewnątrz było ciemno jak w jaskini. Nie włączyły się żadne światła, nawet słaby blask monitorów albo czujników. Miller wszedł do środka z wyciągniętym pistoletem. Holden był tuż za nim. Podłoga pod stopami emitowała chrzęszczące dźwięki, jak przy chodzeniu po żwirze, a w nos uderzał dziwnie ostry zapach kojarzący się Millerowi ze zniszczonymi ekranami. Pod nim krył się inny, znacznie mniej przyjemny. Postanowił o nim na razie nie myśleć.

– Halo? – odezwał się Miller. – Jest tu ktoś?

– Włączcie światło – z korytarza odezwała się Naomi. Miller usłyszał, jak Holden obmacuje panel ścienny, ale nic się nie włączyło.

– Nie działają – poinformował Holden.

Słaba poświata z korytarza prawie niczego nie oświetlała. Miller trzymał pewnie pistolet w prawej ręce, gotowy do wypuszczenia ognia w stronę błysku z lufy, gdyby ktokolwiek zaczął strzelać z ciemności. Lewą ręką wyciągnął ręczny terminal, kciukiem włączył podświetlenie i wywołał biały tablet do pisania. Pokój rozjarzył się jednobarwnym światłem. Holden obok zrobił to samo.

Cienkie łóżko przyciśnięte do ściany, obok wąska taca. Pościel leżała zwinięta niczym świadectwo złego snu. Otwarta, pusta szafka na ubrania. Na podłodze leżał wielki pusty skafander próżniowy, jak manekin bez głowy. Na ścianie naprzeciw łóżka zwisała stara konsola rozrywkowa z ekranem rozbitym licznymi uderzeniami. Na ścianach widać było wgniecenia w miejscach, gdzie nie trafiły uderzenia mające rozbić kinkiety. Przybyło światła od kolejnego terminala, potem jeszcze jednego. W pokoju pojawiły się ślady koloru – tanie złoto ścian, zieleń pościeli. Coś zabłysło pod łóżkiem. Starszy model terminala ręcznego. Miller przykucnął, otoczony przez pozostałych.

– Cholera – skomentował Amos.

– Dobra – odezwał się Holden. – Nikt niczego nie rusza. Kropka. Niczego.

To była najrozsądniejsza rzecz, jaką Miller dotąd od niego usłyszał.

– Ktoś tu stoczył niezłą walkę – mruknął Amos.

– Nie – odpowiedział Miller. Może był to wandalizm, ale nie walka. Wyciągnął z kieszeni cienką torebkę na dowody i wywrócił ją na lewą stronę na dłoni jak rękawiczkę, po czym podniósł terminal, ponownie wywracając plastik i zamykając pasek uszczelniający.

– Czy to... krew? – zapytała Naomi, wskazując na tani piankowy materac.

Na prześcieradle i poduszce widać było mokre ślady szerokości może palca, ale ciemne. Za ciemne nawet na krew.

– Nie – odpowiedział Miller, chowając terminal do kieszeni.

Płyn prowadził wąską ścieżką do łazienki. Miller uniósł rękę, odpychając pozostałych, i ostrożnie zbliżył się do uchylonych drzwi. W łazience paskudna woń była dużo silniejsza. Coś głębokiego, organicznego i intymnego. Nawóz w cieplarni, zapachy utrzymujące się po seksie albo rzeźnia. Wszystko razem. Sedes wykonano ze stali, model identyczny jak stosowany w więzieniach. Pasująca do niego umywalka. Światła LED nad lustrem i na suficie zostały zniszczone. W świetle terminala jarzącego się jak świeca zobaczył czarne macki sięgające z kabiny prysznicowej w stronę zniszczonych świateł, wygięte i rozgałęzione jak szkieletowe liście.

W kabinie prysznicowej leżała martwa Juliette Andromeda Mao.

Miała zamknięte oczy, co było łaską. Miała inną fryzurę niż na zdjęciach, które widział Miller i zmieniło to kształt jej twarzy, ale nie sposób było jej nie rozpoznać. Poza tym była naga i niewiele miała w sobie z człowieka. Z jej ust, uszu i sromu wyrastały poskręcane, złożone macki. Na żebrach i kręgosłupie sterczały ostrogi jak noże, rozciągając bladą skórę i gotowe ją przebić. Z pleców i gardła wyrastały rurki wspinające się po ścianach. Wyciekała z niej ciemnobrązowa maź, zapełniając brodzik prysznica prawie na trzy centymetry. Stał cicho, próbując siłą woli sprawić, by to coś przed nim nie było prawdą, próbując obudzić się ze snu.

Co oni z tobą zrobili? – pomyślał. Och, dziecko. Co ci zrobili?

– O mój Boże – odezwała się z tyłu Naomi.

– Niczego nie dotykaj – powiedział. – Wyjdźcie z pokoju. Na korytarz. Już.

Światła terminali z pokoju przygasły, gdy ich właściciele wykonali polecenie. Ruchome cienie na chwilę nadały ciału pozór ruchu. Miller czekał, ale zdeformowanej klatki piersiowej nie poruszył żaden oddech. Nie dostrzegł ani śladu ruchu pod powiekami. Nic. Podniósł się, ostrożnie sprawdzając kolana i buty, po czym wyszedł na korytarz.

Wszyscy to zobaczyli. Widział to w wyrazach ich twarzy – wszyscy widzieli. I nie mieli większego niż on pojęcia, z czym mieli do czynienia. Ostrożnie zamknął za sobą rozwalone drzwi i poczekał na Sematimbę. Nie trwało to długo.

W korytarzu pojawiło się pięciu ludzi w policyjnych pancerzach do tłumienia zamieszek ze strzelbami. Miller ruszył w ich stronę, swoją postawą zdradzając przynależność do sił porządkowych. Zobaczył, że się rozluźniają. Zza ich pleców wyłonił się Sematimba.

– Miller – odezwał się. – Co to, kurwa, jest? Miałeś zostać na miejscu.

– Nie odszedłem – zauważył. – Za mną są ci cywile. Martwi ludzie na dole zaatakowali ich w holu.

– Czemu? – spytał gniewnie Sematimba.

– Kto wie? – rzucił filozoficznie Miller. – Może chcieli ich oskubać z kasy. Nie w tym problem.

Brwi Sematimby powędrowały do góry.

– Mam tam na dole cztery trupy, a ty mi mówisz, że to nie problem.

Miller kiwnął głową w głąb korytarza.

– Piąty jest tam – wyjaśnił. – To dziewczyna, której szukałem.

Wyraz twarzy Sematimby złagodniał.

– Przykro mi – powiedział.

– Cóż – sapnął Miller. Nie mógł przyjmować współczucia ani pocieszania. W tej chwili łagodność by go rozbiła, więc zdecydował się na twardą powłokę. – Ale lepiej od razu ściągnij do niej koronera.

– Tak źle?

– Nie masz pojęcia – stwierdził Miller. – Słuchaj, Semi. To mnie zdecydowanie przerasta. Poważnie. Ci goście z bronią na dole – gdyby nie mieli wejść do twojej firmy, alarmy rozległyby się natychmiast po oddaniu pierwszego strzału. Wiesz, że to była pułapka. Czekali na tę czwórkę. A ten niewysoki facecik z ciemnymi włosami to James Holden. Nawet nie powinien być żywy.

– Holden, który rozpoczął wojnę? – zapytał Sematimba.

– Ten sam – potwierdził Miller. – To coś głębokiego. Można utonąć. A wiesz, co mówią o wskakiwaniu za tonącym, prawda?

Sematimba popatrzył w głąb korytarza i kiwnął głową.

– Pomogę ci – zaoferował Sematimba, ale Miller pokręcił głową.

– Zbyt głęboko w tym siedzę. Zapomnij o mnie. Ty po prostu dostałeś telefon. Trafiłeś na miejsce. Nie znasz mnie, nie znasz ich, nie masz pojęcia, co się stało. Albo się załapiesz i utoniesz ze mną. Twój wybór.

– Nie opuścisz stacji bez informowania mnie?

– Jasne – potwierdził Miller.

– Mogę z tym żyć – mruknął Sematimba. A po chwili dodał: – To naprawdę Holden?

– Wezwij koronera – przypomniał Miller. – Zaufaj mi.





Rozdział dwudziesty piąty





Holden


Miller machnął na Holdena i ruszył w stronę windy, nie oglądając się, czy za nim idzie. Zirytowało to Holden, ale i tak poszedł.

– Czyli – powiedział – właśnie uczestniczyliśmy w strzelaninie, w której zabiliśmy przynajmniej trzech ludzi, a teraz możemy sobie iść? Nie zostaniemy przesłuchani ani nie musimy składać zeznań? Jak się coś takiego załatwia?

– Uprzejmość zawodowa – wyjaśnił Miller, a Holden nie potrafił stwierdzić, czy żartuje.

Drzwi windy otworzyły się ze stłumionym dzwonkiem, a Holden i pozostali weszli za Millerem do środka. Naomi stała najbliżej panelu, więc to ona sięgnęła do przycisku holu, jednak jej ręka trzęsła się tak mocno, że musiała ją zacisnąć w pięść. Po głębokim oddechu sięgnęła jeszcze raz, tym razem pewniej, i wcisnęła palcem przycisk.

– Bzdury. Bycie byłym gliną nie daje licencji na wdawanie się w strzelaniny – odezwał się Holden do pleców Millera.

Miller nie odpowiedział, ale miało się wrażenie, że się skurczył. Westchnął ciężko i głośno. Jego skóra wydawała się bardziej szara niż wcześniej.

– Sematimba zna stawkę. Połowa pracy polega na tym, żeby wiedzieć, kiedy odwrócić wzrok. Zresztą obiecałem mu, że nie opuścicie stacji bez poinformowania go.

– Pierdol się – warknął Amos. – Nie będziesz nic obiecywał w naszym imieniu, koleś.

Winda zatrzymała się i otworzyła na krwawą scenę po strzelaninie. W holu noclegowni kręciło się kilkunastu policjantów. Miller skinął im, a oni odpowiedzieli kiwnięciem głowami. Wyprowadził załogę z holu na korytarz, a potem się odwrócił.

– Możemy to załatwić później – stwierdził. – Na razie chodźmy gdzieś, gdzie będziemy mogli porozmawiać.

Holden zgodził się ze wzruszeniem ramion.

– Dobra, ale ty stawiasz.

Miller ruszył w głąb korytarza w stronę stacji metra.

Kiedy za nim szli, Naomi położyła dłoń na ramieniu Holdena i zwolniła go trochę, przez co Miller wysforował się naprzód.

– Znał ją – powiedziała, gdy oddalił się dostatecznie.

– Kto kogo znał?

– On – Naomi kiwnęła w stronę Millera – znał ją. – Tym razem ruchem głowy wskazała do tyłu, w stronę miejsca przestępstwa.

– Skąd wiesz? – chciał wiedzieć Holden.

– Nie spodziewał się jej tam znaleźć, ale wiedział, kim jest. I zobaczenie jej w takiej formie było dla niego szokiem.

– Hm, tego zupełnie nie zauważyłem. Przez cały czas wydawał się wszystko traktować na zimno.

– Nie, byli przyjaciółmi czy czymś takim. Ma wyraźny problem z poradzeniem sobie z tym, więc może nie bądź dla niego zbyt ostry – zasugerowała. – Możemy go potrzebować.


* * *

Wynajęty przez Millera pokój hotelowy był tylko odrobinę lepszy niż ten, w którym znaleźli ciało. Aleks natychmiast skierował się do łazienki i zamknął drzwi. Dźwięki wody puszczonej z kranu nie były dość głośne, by ukryć, że pilot wymiotuje.

Holden usiadł na kołdrze małego łóżka, zmuszając Millera do zajęcia jedynego w pokoju, na oko niewygodnego, krzesła. Naomi usiadła na łóżku obok Holdena, a Amos zaczął krążyć po pomieszczeniu jak zdenerwowane zwierzę.

– No to mów – odezwał się Holden do Millera.

– Poczekajmy, aż reszta dojdzie do siebie – odpowiedział Miller, kiwając głową w stronę łazienki.

Aleks wyszedł z niej po kilku chwilach, wciąż blady, ale z umytą twarzą.

– Wszystko w porządku, Aleks? – zapytała Naomi łagodnym głosem.

– Pięć na pięć, pierwsza – zapewnił Aleks, usiadł na podłodze i schował głowę w dłoniach.

Holden wbił wzrok w Millera i czekał. Starszy mężczyzna siedział i przez minutę bawił się kapeluszem, aż w końcu rzucił go na tani plastikowy stolik otwierany ze ściany.

– Wiedzieliście, że Julie jest w tym pokoju. Skąd? – zapytał Miller.

– Nie wiedzieliśmy, że nazywa się Julie – odpowiedział Holden. – Wiedzieliśmy, że będzie tam ktoś ze Scopuli.

– Chciałbym się dowiedzieć, skąd to wiedzieliście. – Miller powiedział to z dużym naciskiem.

Holden zastanawiał się przez chwilę. Miller zabił kogoś, kto próbował ich zabić, i to z pewnością było solidnym argumentem za tym, że jest przyjacielem, ale Holden nie zamierzał sprzedawać Freda i jego ludzi, kierując się zachcianką. Zawahał się, jednak w końcu zdecydował się na otwarte karty.

– W noclegowni zarejestrował się fikcyjny właściciel Scopuli – wyjaśnił. – Co sugerowało, że był to ktoś z załogi próbujący ściągnąć na siebie uwagę.

Miller skinął głową.

– Kto wam powiedział?

– Wolałbym tego nie mówić. W każdym razie wierzyliśmy, że informacje są dokładne – odpowiedział Holden. – Scopuli był przynętą, której ktoś użył do zniszczenia Canterbury. Sądziliśmy, że ktoś ze Scopuli może wiedzieć, czemu wszyscy ciągle próbują nas zabić.

– Cholera – rzucił Miller, po czym odchylił się na oparcie krzesła i wbił wzrok w sufit.

– Szukał pan Julie. Miał pan nadzieję, że my też jej szukamy. I że coś wiemy – odezwała się Naomi, nie czyniąc z tego pytania.

– Właśnie – potwierdził Miller.

Tym razem to Holden zapytał o powód.

– Jej rodzice wysłali kontrakt na Ceres, żeby została odesłana do domu. Dostałem tę sprawę – wyjaśnił Miller.

– Czyli pracujesz dla ochrony Ceres?

– Już nie.

– W takim razie co tu robisz? – zapytał Holden.

– Jej rodzina miała jakieś powiązania – zdradził Miller. – A ja z natury nie cierpię tajemnic.

– A skąd wiedziałeś, że to coś grubszego od zaginionej dziewczyny?

Rozmowa z Millerem przypominała przebijanie się przez granit gumowym dłutem. Miller uśmiechnął się ponuro.

– Wylali mnie, bo za bardzo jej szukałem.

Holden świadomie zdecydował, by nie zirytować się wymijającą odpowiedzią Millera.

– W takim razie porozmawiajmy o brygadzie śmierci w hotelu.

– Właśnie, serio, co do kurwy? – wtrącił się Amos, przerywając na chwilę marsz.

Aleks wysunął głowę z dłoni i po raz pierwszy popatrzył w górę z zainteresowaniem. Nawet Naomi przesunęła się do przodu na brzegu łóżka.

– Nie mam pojęcia – wyznał Miller. – Ale ktoś wiedział, że tam idziecie.

– Jasne, dzięki za błyskotliwe śledztwo policyjne. – Aleks parsknął. – Sami nigdy byśmy na to nie wpadli.

Holden go zignorował.

– Tylko że nie wiedzieli czemu, bo inaczej sami poszliby do pokoju Julie i zgarnęli to, czego chcieli.

– Czy to znaczy, że Fred ma przeciek? – zapytała Naomi.

– Fred? – zainteresował się Miller.

– Może po prostu ktoś rozgryzł tę sprawę z Polańskim, ale nie miał numeru pokoju – skontrował Holden.

– Ale po co ta cała strzelanina? – zapytał Amos. – Zastrzelenie nas nie miało żadnego sensu.

– To był błąd – wtrącił się Miller. – Widziałem, jak to przebiegało. Amos wyciągnął broń i kogoś poniosło. Krzyczeli o wstrzymaniu ognia aż do chwili, gdy zaczęliście odpowiadać strzałami.

Holden zaczął odliczać punkty na palcach.

– Czyli ktoś dowiedział się, że lecimy na Erosa i że ma to związek ze Scopulii. Wiedzieli nawet, o który hotel chodzi, ale nie znali numeru pokoju.

– I nie wiedzieli też, że to Lionel Polański – dodała Naomi. – Inaczej wyszukaliby go w spisie gości, tak jak my.

– Racja. Czyli czekali, aż się tam pojawimy, i mieli w gotowości grupę ludzi z bronią, żeby nas zgarnąć. Tylko sytuacja się pieprzy i zmienia w strzelaninę w holu. I zdecydowanie nie przewidzieli ciebie, detektywie, czyli nie są wszechwiedzący.

– Słusznie – zgodził się Miller. – To wszystko śmierdzi akcją zorganizowaną w ostatniej chwili. Zgarnąć was i dowiedzieć się, czego szukacie. Gdyby mieli więcej czasu, mogliby po prostu przeszukać hotel. Może zajęłoby im to dwa lub trzy dni, ale dało się załatwić. Skoro tego nie zrobili to znaczy, że porwanie was było łatwiejsze.

– Tak – zgodził się Holden. – Ale to znaczy, że mieli już na miejscu ludzi. A oni nie wyglądali na tutejszych.

Miller znieruchomiał, wyglądał na poruszonego.

– Właściwie skoro o tym mówisz, to też miałem takie wrażenie.

– Czyli ktokolwiek to jest, ma już na Erosie ludzi z bronią i może ich błyskawicznie przekierować, żeby nas zgarnęli – podsumował Holden.

– Oraz dość wpływów w ochronie, żeby zignorowali strzelaninę – dodał Miller. – Policja o niczym nie wiedziała do chwili, gdy do nich zadzwoniłem.

– Cholera, naprawdę powinniśmy się stąd zbierać – skomentował Holden, przekrzywiając głowę w bok.

– Chwileczkę – wtrącił się głośno Amos. – Jedną, kurwa, chwilę. Dlaczego nikt, do diabła, nie mówi nic o tym zmutowanym horrorze w łazience? Czy tylko ja to widziałem?

– Właśnie, Jezu, co to było? – przyłączył się cicho Aleks.

Miller sięgnął do kieszeni marynarki i wyciągnął woreczek na dowody z terminalem ręcznym Julie.

– Ktoś z was zna się na technice? – zapytał. – Może czegoś się dowiemy.

– Pewnie mogłabym się do tego włamać – stwierdziła Naomi. – Ale nie ma mowy, żebym tego dotknęła, zanim się nie dowiem, co ją doprowadziło do takiego stanu i czy to nie jest zaraźliwe. Nie będę ryzykować, obsługując cokolwiek, czego dotykała.

– Nie musisz dotykać. Zostaw woreczek zamknięty. Możesz użyć terminala przez plastik. Ekran dotykowy powinien działać.

Naomi zastanawiała się przez chwilę, po czym wzięła woreczek.

– Dobra, dajcie mi minutę – rzuciła i zabrała się do pracy.

Miller znowu odchylił się na oparcie krzesła i znowu ciężko westchnął.

– No dobra – odezwał się Holden. – Znałeś Julie przed tym wszystkim? Naomi zdaje się uważa, że znalezienie jej w takim stanie dało ci solidnego kopa.

Miller powoli pokręcił głową.

– Jak dostajesz tego typu sprawę, zaczynasz grzebać w obiekcie. Wiesz, sprawy osobiste. Czytasz e-maile, rozmawiasz ze znajomymi. Tworzysz sobie obraz.

Miller umilkł i przetarł oczy kciukami. Holden nie naciskał, ale detektyw wrócił do tematu.

– Julie była dobrym dzieciakiem – powiedział, jakby się do czegoś przyznawał. – Latała niezłym statkiem wyścigowym. Ja tylko... chciałem ją odzyskać żywą.

– Doszłam do hasła – oznajmiła Naomi znad terminala. – Mogłabym zhakować sprzęt, ale musiałabym otworzyć torebkę.

– Daj spróbować – powiedział Miller, wyciągając rękę.

Naomi podała mu terminal, a on wstukał na ekranie kilka znaków i oddał urządzenie.

– Finwal – przeczytała Naomi. – Co to?

– Wyścigówka – odpowiedział Miller.

– Czy on mówi do nas? – zapytał Amos, wysuwając szczękę w stronę Millera.

– Bo nie ma tu nikogo innego, ale przysięgam, że chwilami nie wiem, o czym on, kurwa, mówi.

– Przepraszam – rzucił detektyw. – Ostatnio pracowałem w zasadzie solo. Człowiek wyrabia sobie złe nawyki.

Naomi wzruszyła ramionami i zajęła się urządzeniem, z Holdenem i Millerem zaglądającymi jej przez ramię.

– Ma tu sporo rzeczy – skomentowała. – Od czego zacząć?

Miller wskazał na umieszczony na pulpicie terminala plik tekstowy podpisany „notatki”.

– Tutaj – zaproponował. – Dziewczyna pedantycznie umieszcza wszystko w odpowiednich folderach. Jeśli zostawiła to na wierzchu, to znaczy, że nie wiedziała, gdzie to wsadzić.

Naomi dotknęła dokumentu, by go otworzyć. Rozwinął się w luźno uporządkowany zbiór tekstowy, który czytało się jak pamiętnik.

Po pierwsze, opanuj się. Panika w niczym nie pomoże. Nigdy nie pomaga. Głębokie oddechy, przemyśl wszystko, zrób, co trzeba. Strach zabija duszę. Ha. Geek.



Zalety promu:

Brak reaktora, tylko baterie. B. niskie promieniowanie.

Zapasy dla ośmiu.

Dużo masy reakcyjnej.



Wady promu:

Bez Epsteina, bez palnika.

Nadajnik nie tylko wyłączony, ale fizycznie usunięty (czyżby paranoja na temat przecieków?).



Najbliżej mamy na Erosa. Tam lecimy? Może gdzieś indziej? Na czajniczku szybko nie polecę. Inny cel doda jeszcze siedem tygodni. Czyli Eros.



Złapałam zarazek z Febe, bez dwóch zdań. Nie wiem jak, ale to brązowe gówno było wszędzie. Jest beztlenowy, musiałam czegoś dotknąć. Nieważne jak, po prostu rozwiąż problem.



Właśnie przespałam TRZY TYGODNIE. Nawet nie wstawałam, żeby się wysikać. Jak tak można? Mam przesrane.

Musisz zapamiętać:

* BA834024112

* Promieniowanie zabija. Na promie nie ma reaktora, ale gaś światło. Siedź w skafandrze. Dupek na nagraniu mówił, że to zjada promieniowanie. Nie karm go.

* Ściągnij uwagę. Sprowadź pomoc. Pracujesz dla najbystrzejszych ludzi w Układzie. Coś wymyślą.

* Trzymaj się z dala od ludzi. Nie rozprzestrzeniaj zarazków. Jeszcze nie kaszlę brązową mazią. Nie mam pojęcia, kiedy to się zaczyna.

* Trzymaj się z dala od bandytów... jakbyś wiedziała, kim są. Dobrze. To trzymaj się z dala od wszystkich. Nazywam się incognito. Hm. Polański?



Szlag. Czuję to. Cały czas jest mi gorąco i ciągle jestem głodna. Nie jedz. Nie karm go. Karmić przeziębienie, głodzić grypę? Czy na odwrót? Do Erosa jeszcze dzień, a potem nadciągnie pomoc. Nie poddawaj się.



Bezpieczna na Erosie. Wiadomość wysłana. Mam nadzieję, że biuro czuwa. Boli mnie głowa. Coś dzieje się z plecami. Mam jakąś grudę nad nerkami. Darren zmienił się w maź. Będę skafandrem pełnym galarety?



Chora. Coś wychodzi mi z pleców i wszystko paskudzi tym brązowym syfem. Muszę zdjąć skafander.



Jeśli to czytasz, nie pozwól nikomu dotykać brązowej mazi. Spal mnie. Płonę od środka.


Naomi odłożyła terminal, ale przez dłuższą chwilę nikt się nie odzywał. Ciszę przerwał Holden.

– Zarazek z Febe. Ktoś ma jakieś pomysły?

– Była stacja naukowa na Febe – przypomniał Miller. – Miejsce tylko dla planet wewnętrznych, nie wpuszczali tam Pasiarzy. Została zaatakowana. Mnóstwo trupów, ale...

– Pisze o locie promem – zauważyła Naomi. – Na Scopuli nie było promu.

– Musiał być jakiś inny statek – zasugerował Aleks. – Może wzięła jego prom.

– Słusznie – zgodził się Holden. – Zostali zabrani na inny statek, zakazili się tym zarazkiem z Febe, a reszta załogi... nie wiem. Ginie?

– Wydostała się, nie wiedząc, że jest zakażona, zanim znalazła się na promie – kontynuowała Naomi. – Doleciała tutaj, przybranym nazwiskiem wysłała wiadomość do Freda i umarła w tym pokoju hotelowym z powodu zakażenia.

– Ale nie zmieniła się w maź – zauważył Holden. – Tylko bardzo paskudnie... nie wiem. Te rurki i wyrostki kostne. Jaka choroba robi coś takiego?

Pytanie zawisło w powietrzu. Znowu nikt się nie odzywał. Holden wiedział, że wszyscy myślą o tym samym. Nie dotykali niczego w pokoju w noclegowni, ale czy to znaczy, że byli bezpieczni? Czy też złapali zarazek z Febe, cokolwiek to, do cholery, było? Tylko że napisała, że jest beztlenowy. Holden był prawie pewien, że czegoś takiego nie można było złapać, wdychając z powietrzem. Prawie pewien...

– Co teraz robimy, Jim? – zapytała Naomi.

– Może polecimy na Wenus? – Holden zaproponował głosem wyższym i bardziej nerwowym niż się spodziewał. – Tam nic się nie dzieje.

– Poważnie – zaprotestowała Naomi.

– Dobra. Poważnie myślę, że Miller powinien przekazać tę historię swoim kolegom gliniarzom, a my zbierzemy się w diabły z tej skały. To musi być jakaś broń biologiczna, nie? Ktoś ukradł ją z marsjańskiego laboratorium, rozprowadził to pod kopułą, a miesiąc później każdy człowiek w mieście już nie żył.

Amos przerwał mu prychnięciem.

– Nie trzyma się to kupy, kapitanie. Na przykład co to, do cholery, ma wspólnego ze zniszczeniem Canta i Donnagera?

– Chyba mamy miejsce, gdzie możemy poszukać, prawda? – powiedział Holden, patrząc Naomi w oczy.

– Zgadza się. BA834024112. To oznaczenie skały.

– Jak myślicie, co tam jest? – zapytał Aleks.

– Gdybym lubił się zakładać powiedziałbym, że statek, z którego zabrała swój prom – odpowiedział Holden.

– To ma sens – zgodziła się Naomi. – Wszystkie skały w Pasie są zmapowane. Jeśli chcesz coś ukryć, umieszczasz to na stabilnej orbicie koło jakiejś skały i zawsze będziesz mógł tam później wrócić.

Miller ze ściągniętą twarzą zwrócił się w stronę Holdena.

– Jeśli tam lecicie, chcę z wami – powiedział.

– Dlaczego? – zapytał Holden. – Bez urazy, ale znalazłeś swoją dziewczynę. Wykonałeś swoje zadanie, prawda?

Miller popatrzył na niego, zaciskając wargi w kreskę.

– Inna sprawa – odpowiedział. – Teraz chcę wiedzieć, kto ją zabił.





Rozdział dwudziesty szósty





Miller


– Twój kumpel z policji kazał zablokować mój statek – powiedział Holden. Wyglądał na oburzonego.

Hotelowa restauracja była pełna ludzi, łącząc przy tanim, oświetlonym na różowo bufecie prostytutki z poprzedniej zmiany z turystami i biznesmenami z następnej. Pilot i ten duży facet – Aleks i Amos – walczyli o ostatniego bajgla. Naomi siedziała obok Holdena z założonymi rękami, a przed nią na stoliku stygła kiepska kawa.

– Zabiliśmy kilku ludzi – przypomniał łagodnie Miller.

– Sądziłem, że wyciągnąłeś nas z tego swoim tajnym policyjnym uściskiem dłoni – odpowiedział Holden. – Więc czemu mój statek jest uziemiony?

– Pamiętasz, jak Sematimba powiedział, że mamy nie opuszczać stacji bez informowania go? – zapytał Miller.

– Pamiętam, że doszliście do jakiegoś porozumienia. Nie pamiętam, żebym ja się na nie godził.

– Słuchaj, będzie nas tu trzymał, aż się upewni, że nie wywalą go za wypuszczenie nas. Gdy będzie wiedział, że jest kryty, blokada zejdzie. Więc porozmawiajmy o tej części, w której wynajmuję koję na waszym statku.

Holden wymienił spojrzenia ze swoją pierwszą oficer w jednej z tych interakcji międzyludzkich, które przekazywały więcej niż słowa. Miller nie znał ich dość dobrze, by wszystko zrozumieć, ale domyślił się, że nie pałali entuzjazmem do jego pomysłu.

Nie mieli do tego powodu. Zanim do nich zadzwonił, Miller sprawdził stan swojego konta. Zostało mu dość na kolejną noc w hotelu lub dobrą kolację, ale nie na obie te rzeczy naraz. Wydawał pieniądze na tanie śniadanie, którego Holden i jego ludzie nie potrzebowali i pewnie nie cieszyli się nim, kupując sobie ich przychylność.

– Muszę się bardzo dobrze upewnić, że rozumiem, co chcesz nam powiedzieć – stwierdził Holden, gdy ten duży, Amos, wrócił i usiadł przy stole z bajglem. – Czy sugerujesz, że jeśli nie wpuszczę cię na nasz statek, twój kumpel nas tutaj zatrzyma? Bo to szantaż.

– Wymuszenie – poprawił Amos.

– Co? – zapytał Holden.

– To nie szantaż – wyjaśniła Naomi. – Szantaż byłby, gdyby groził ujawnieniem jakichś informacji, których nie chcielibyśmy upubliczniać. Jeśli chodzi tylko o groźbę, to mamy do czynienia z wymuszeniem.

– I wcale nic takiego nie sugeruję – zapewnił Miller. – Wolność na stacji podczas trwania dochodzenia? Żaden problem. Opuszczenie jurysdykcji to inna sprawa. Nie mógłbym was tu zatrzymać w większym stopniu niż wypuścić. Po prostu chciałbym się załapać, gdy odlecicie.

– Czemu? – zapytał Holden.

– Bo polecicie do asteroidy Julie – wyjaśnił Miller.

– Mogę się założyć, że tam nie ma portu – powiedział Holden. – Planujesz później udać się gdzieś indziej?

– Chwilowo nie mam zbyt sztywnych planów. Ostatnio żadnego nie udało mi się zrealizować.

– Rozumiem – wtrącił się Amos. – Od kiedy się w to wpakowaliśmy, wyruchano nas na osiemnaście sposobów.

Holden złożył dłonie na stole, jednym palcem wystukując skomplikowany rytm na betonowym blacie udającym drewno. To nie był dobry znak.

– Wydajesz się być... no cóż, właściwie to gniewnym, zgorzkniałym staruszkiem. Ale przez ostatnie pięć lat pracowałem na lodowcowcach. Co tylko znaczy, że dobrze byś tam pasował.

– Ale – powiedział Miller, zostawiając to słowo w powietrzu.

– Ale ostatnio sporo do mnie strzelano, a wczorajsze pistolety maszynowe były najmniej groźną bronią, z jaką musiałem sobie radzić – dopowiedział Holden. – Nie wpuszczę na statek nikogo, komu nie powierzyłbym swojego życia, a ciebie właściwie wcale nie znam.

– Mogę zdobyć pieniądze – powiedział Miller, czując falę rozpaczy. – Jeśli chodzi o kasę, mogę ją zdobyć.

– Nie chodzi o wynegocjowanie ceny – zapewnił Holden.

– Zdobyć kasę? – Naomi zmrużyła oczy. – „Zdobyć kasę”, czyli teraz jej nie masz?

– Trochę mi brakuje – przyznał Miller. – To chwilowe.

– Masz jakieś dochody? – zapytała Naomi.

– Bardziej strategię. W dokach zawsze można trafić na niezależne pokątne interesy. Są w każdym porcie. Gierki na boku. Walki. Takie rzeczy. W większości mają gotową ustawkę. Tak przekupuje się gliny bez przekupywania glin.

– I taki masz plan? – zapytał Holden z niedowierzaniem. – Pójść zebrać trochę łapówek dla gliniarzy?

Prostytutka w szlafroku siedząca w głębi restauracji ziewnęła szeroko, a siedzący naprzeciw niej przy stole klient zmarszczył brwi.

– Nie – odpowiedział niechętnie Miller. – Prowadzę zakłady na boku. Przychodzi gliniarz, proponuję mu zakład, który wygra. I przeważnie wiem, kto jest gliną. Gangi wiedzą, bo ich przekupują. Zakłady na boku to działka płotek, które chcą się czuć ważne, bo grają bez licencji.

Już kiedy to mówił, Miller zdawał sobie sprawę, jak kiepsko to brzmi. Pilot, Aleks, podszedł i usiadł obok Millera. Jego kawa pachniała dziwnie kwaśno.

– O co chodzi? – zapytał.

– O nic nie chodzi – odpowiedział Holden. – Nie było mowy o niczym wcześniej, nie ma mowy teraz.

– Działa to lepiej, niż ci się zdaje – powiedział odważnie Miller i nagle równocześnie odezwały się cztery ręczne terminale.

Holden i Naomi wymienili kolejne, mniej intensywne spojrzenie i wyciągnęli swoje urządzenia. Amos i Aleks mieli już własne w dłoniach. Miller zauważył czerwono-zielone obramowanie oznaczające wiadomość priorytetową albo życzenia bożonarodzeniowe. Przez chwilę panowała cisza, podczas której czytali. W końcu Amos zagwizdał cicho.

– Trzecia faza? – odezwała się Naomi.

– Nie powiem, że podoba mi się brzmienie tego – skomentował Aleks.

– Mogę zapytać? – powiedział Miller.

Holden pchnął swój terminal po stole. Wiadomość przesłano tekstem zakodowanym na Tycho.

ZŁAPALIŚMY KRETA W STACJI ŁĄCZNOŚCI TYCHO.

WASZA OBECNOŚĆ I MIEJSCE DOCELOWE WYCIEKŁY DO NIEZNANYCH OSÓB NA EROSIE. UWAŻAJCIE.


– Trochę już na to późno – skomentował Miller.

– Czytaj dalej – zasugerował Holden.

KLUCZ SZYFROWY KRETA POZWOLIŁ NA PRZECHWYCENIE TRANSMISJI Z EROSA PIĘĆ GODZIN TEMU.

ZAŁĄCZAM PRZECHWYCONĄ WIADOMOŚĆ:

HOLDEN UCIEKŁ, ALE ODZYSKANO PRÓBKĘ MATERIAŁU. POWTARZAM: ODZYSKANO PRÓBKĘ. PRZECHODZIMY DO TRZECIEJ FAZY.


– Masz jakiś pomysł, co to znaczy? – zapytał Holden.

– Nie – odpowiedział Miller, oddając terminal. – Tylko... może próbką materiału jest ciało Julie.

– Co chyba możemy przyjąć za pewnik – zgodził się Holden.

Miller postukał palcami w blat stołu, podświadomie kopiując rytm Holdena, rozmyślając nad możliwymi scenariuszami.

– To coś – powiedział. – Broń biologiczna czy cokolwiek. Wysyłali to tutaj, a teraz w końcu dotarło. Dobra. Nie było powodu, żeby atakować Erosa. Nie jest szczególnie ważny z punktu widzenia wojny, jeśli porównać go z Ceres, Ganimedem czy stoczniami na Kalisto. A jeśli chcesz go zniszczyć, są prostsze sposoby. Wystarczy odpalić dużą bombę fuzyjną na powierzchni, a pęknie jak jajo.

– To nie jest baza wojskowa, ale węzeł przeładunkowy – zauważyła Naomi. – I w przeciwieństwie do Ceres, nie jest kontrolowany przez SPZ.

– W takim razie wyślą ją gdzieś dalej – podsumował Holden. – Wezmą próbki, żeby zainfekować swój pierwotny obiekt docelowy, a gdy już wylecą ze stacji, nie będzie sposobu na ich powstrzymanie.

Miller pokręcił głową. Coś w tym rozumowaniu mu nie pasowało. Coś mu umykało. W sali pojawiła się wyobrażona Julie, ale oczy miała czarne, a z policzków spływały czarne włókna wyglądające jak łzy.

Na co ja tu patrzę, Julie? – pomyślał. Coś tu dostrzegam, ale nie wiem, co to takiego.

Wibracja była bardzo delikatna, ledwie wyczuwalna, mniejsza niż przy aktywacji hamulca w metrze. Zadrżało kilka talerzy, a na kawie w kubku Naomi pojawiło się kilka koncentrycznych kręgów. Wszyscy w hotelu zamilkli w nagłym, wspólnym strachu tysięcy ludzi, którym równocześnie przypomniano o kruchości życia.

– Hm – odezwał się Amos. – Co to było?

W tej samej chwili rozkrzyczały się syreny alarmowe.

– A może faza trzecia to coś innego – przez ich wycie skomentował Miller.


* * *

System powiadamiania alarmowego z samej natury nie brzmiał zbyt dobrze. Ten sam głos rozbrzmiewał z konsol i głośników umieszczonych o metr od siebie albo ledwie na granicy słyszalności. Każde wypowiedziane słowo dudniło fałszywym echem. Z tego względu głos bardzo starannie wymawiał każde słowo, z wyraźnymi przerwami między nimi.

– Proszę o uwagę. Stacja Eros została poddana blokadzie awaryjnej. Proszę niezwłocznie przejść na poziom kasyna do schronów przeciwradiacyjnych. Należy współpracować z personelem służb ratunkowych. Proszę o uwagę. Stacja Eros została poddana blokadzie awaryjnej...

Komunikat powtarzał się w pętli i jeśli nikt go nie przerwie, będzie tak emitowany do czasu, aż każda kobieta, każdy mężczyzna, każde dziecko, zwierzę i każdy owad na stacji zostanie zmieniony w pył. Był to koszmarny scenariusz i Miller zrobił to, do czego uwarunkowało go całe życie spędzone na skałach wypełnionych powietrzem. Zerwał się zza stołu, wyszedł na korytarz i skierował się w stronę szerszych przejść, już zatłoczonych przez innych ludzi. Holden i jego ludzie deptali mu po piętach.

– Czyli to był wybuch – skomentował Aleks. – Przynajmniej silnik statku. Może bomba.

– Chcą zniszczyć stację – powiedział Holden. W jego głosie brzmiało coś w rodzaju grozy. – Nigdy nie sądziłem, że będę tęsknił za tą częścią, kiedy po prostu wysadzali statki, na których siedziałem. Teraz przeszli do stacji.

– Nie rozbili jej – zauważył Miller.

– Jesteś pewien? – zapytała Naomi.

– Słyszę, że mówisz – podsunął Miller. – A to sugeruje, że ciągle mamy powietrze.

– Są grodzie – przypomniał Holden. – Jeśli stacja została przedziurawiona, a grodzie zadziałały...

Jakaś kobieta, przepychając się do przodu, mocno naparła na ramię Millera. Jeśli nie będą uważać, może wybuchnąć panika. Wokół było za dużo strachu i za mało przestrzeni. Jeszcze do tego nie doszło, ale niecierpliwe ruchy tłumu wibrującego jak cząsteczki wody tuż przed gotowaniem sprawiły, że Miller czuł się niepewnie.

– To nie jest statek – przypomniał Miller. – To stacja. Jesteśmy wewnątrz skały. Cokolwiek dostatecznie dużego, by przebić się do części z atmosferą, rozbiłoby to miejsce jak jajko. Wielkie jajo pod ciśnieniem.

Tłum stanął, wypełniwszy tunel. Będą potrzebowali kontroli nad tłumem, i to szybko. Po raz pierwszy od czasu opuszczenia Ceres Miller pożałował, że nie ma odznaki. Ktoś wbił się w bok Amosa, po czym cofnął się, słysząc warknięcie potężnego mężczyzny.

– Zresztą – mówił dalej Miller – to ostrzeżenie o promieniowaniu. Nie trzeba utraty powietrza, żeby zabić wszystkich na stacji. Wystarczy puścić przez to miejsce kilka kwadrylionów wolnych neutronów z prędkością światła, a nie będziesz martwić się dostępnością tlenu.

– Radosny gnojek – skomentował Amos.

– Nie bez powodu stacje budują wewnątrz skał – wtrąciła się Naomi. – Nie tak łatwo przebić się promieniowaniem przez tyle metrów kamienia.

– Kiedyś spędziłem miesiąc w schronie przed promieniowaniem – zdradził Aleks podczas przepychania się przez gęstniejący tłum. – Na statku doszło do zerwania osłon magnetycznych. Zawiodły automatyczne bezpieczniki i reaktor działał jeszcze przez prawie sekundę. Stopił całą maszynownię. Pięciu ludzi z załogi zginęło, zanim zorientowali się, że mają problem. Trzeba było trzech dni na wydłubanie ich ciał ze stopionego pokładu, żeby móc przygotować pogrzeb. Pozostałych osiemnaście osób wylądowało w schronie na trzydzieści sześć dni, tyle czekali na przylot holownika.

– Brzmi świetnie – skomentował Holden.

– Po tym wszystkim szóstka się pobrała, a pozostali nigdy więcej ze sobą nie rozmawiali – zakończył Aleks.

Z przodu ktoś krzyknął. Właściwie nie było to ostrzeżenie ani nawet złość. Frustracja. Strach. Dokładnie to, czego bał się Miller.

– To może nie być naszym podstawowym problemem – odezwał się Miller, ale zanim zdążył wyjaśnić, zabrzmiał nowy głos, tłumiąc nieustannie powtarzany komunikat alarmowy.

– Dobra, ludzie! Jesteśmy ochroną Erosa, que no? Mamy sytuację awaryjną, więc słuchajcie, co mówimy, a nikomu nic się nie stanie.

Najwyższy czas, pomyślał Miller.

– Będzie tak – oznajmił nowy głos. – Jak zobaczę, że ktoś kogoś popycha, to go zastrzelę. Ruszać się spokojnie. Główny priorytet: porządek. Drugi priorytet: ruszać się! Już, już, już!

Z początku nic się nie stało. Tłum ludzkich ciał był za bardzo zbity, by rozplątały go nawet najbardziej surowe napomnienia, ale po minucie Miller zobaczył, że niektóre głowy daleko przed nim w tunelu zaczynają się przesuwać, a potem oddalać. Powietrze zaczynało gęstnieć i gorąca, plastikowa woń przeciążonych wymienników powietrza dotarła do niego w chwili, gdy zator się rozładował. Millerowi zaczęło się łatwiej oddychać.

– Mają wzmacniane schrony? – zapytała swojego towarzysza kobieta z tyłu, gdy ruszyli wraz z ludzką masą.

Naomi pociągnęła Millera za rękaw.

– Mają? – zapytała.

– Tak, powinni mieć – odpowiedział. – Dość na jakieś ćwierć miliona ludzi, a pierwszeństwo wejścia miałby kluczowy personel i ekipy medyczne.

– A pozostali? – zapytał Amos.

– Jeśli przeżyją zdarzenie – odpowiedział Holden – personel stacji uratuje tylu, ilu tylko zdoła.

– Ach – rzucił Amos. Po czym skomentował: – Jebać to. Idziemy na Rosa, prawda?

– O tak – potwierdził Holden.

Przed nimi szybko poruszający się teraz tłum łączył się z przepływem ludzi z tunelu prowadzącego z wyższego poziomu. Ruchem ludzi kierowało pięciu mężczyzn z grubymi karkami, chronionych pancerzami do kontroli zamieszek. Dwóch kierowało broń w stronę tłumu. Miller miał ochotę wejść na ich podwyższenie i spoliczkować idiotów. Celowanie do ludzi z broni było fatalnym sposobem na unikanie paniki. Jeden z ochroniarzy był też zdecydowanie zbyt gruby na swój sprzęt, a służące do zapinania pancerza rzepy na brzuchu wyciągały się do siebie niczym rozdzielani kochankowie.

Miller spuścił wzrok i zwolnił, nagle przetwarzając w głębi umysłu dostępne informacje. Jeden z gliniarzy machnął bronią nad tłumem. Inny – ten gruby – zaśmiał się i powiedział coś po koreańsku.

Co takiego Sematimba powiedział o nowych ochroniarzach? Same pozy, żadnych jaj. Nowa korporacja z Luny. Na miejscu mają Pasiarzy. Skorumpowani.

Nazwa. Mieli jakąś nazwę. CPM. Carne Por la Machina. Mięso dla maszyny. Jeden z gliniarzy z bronią opuścił ją, ściągnął hełm i podrapał się mocno za uchem. Miał grzywę czarnych włosów, wytatuowany kark i bliznę ciągnącą się od powieki prawie do podstawy szczęki.

Miller go znał. Półtora roku temu aresztował go za napaść i wymuszenia. A wyposażenie – pancerze, pałki, karabiny – wyglądały dziwnie znajomo. Dawes się mylił. Miller w końcu zdołał odnaleźć swój zaginiony sprzęt.

Cokolwiek się tu działo, zaczęło się na długo przed odebraniem przez Canterbury wezwania o pomoc nadanego ze Scopuli. Na długo przed zniknięciem Julie. A częścią planu było obsadzenie bandytów ze stacji Ceres w roli policjantów na Erosie z użyciem sprzętu ukradzionego z Ceres. Trzecia faza.

Ach, pomyślał. No cóż. To nie może być nic dobrego.

Miller przesunął się w bok, starając się umieścić między sobą a bandytą przebranym za policjanta możliwie jak najwięcej ludzi.

– Schodzić na poziom kasyna – jeden z fałszywych policjantów krzyknął nad tłumem. – Stamtąd skierujemy was do schronów antyradiacyjnych, ale musicie zejść na poziom kasyna!

Holden i jego załoga nie zauważyli niczego dziwnego. Rozmawiali między sobą, snując plany dostania się na statek i tego, co zrobią, gdy im się to uda. Spekulowali, kto mógł zaatakować stację i co stało się ze zniekształconym, zakażonym ciałem Julie Mao. Miller stłumił impuls, by im przerwać. Musiał zachować spokój i wszystko przemyśleć. Nie mogli zwracać na siebie uwagi. Potrzebował właściwej chwili.

Korytarz skręcił i rozszerzył się. Nacisk ciał nieco zelżał. Miller odczekał na martwą strefę w kontroli tłumu, miejsce, w którym nie mógł go zobaczyć żaden z fałszywych policjantów. Chwycił Holdena za łokieć.

– Nie idź – powiedział.





Rozdział dwudziesty siódmy





Holden


– Co to znaczy, nie idź? – zapytał Holden, wyrywając łokieć z uścisku Millera. – Ktoś właśnie odpalił atomówkę na stacji. To wszystko rozwinęło się poza nasze możliwości reagowania. Jeśli nie zdołamy dostać się na Rosa, będziemy wykonywać wszystkie polecenia do czasu, aż nam się to uda.

Miller cofnął się nieco i uniósł dłonie, wyraźnie starając się wyglądać możliwie niegroźnie, co jeszcze bardziej wkurzyło Holdena.

W tyle policjanci w sprzęcie do zwalczania zamieszek poganiali ludzi w korytarzach w stronę kasyn. W powietrzu rozbrzmiewały echem polecenia policjantów kierujących tłumem, przebijając się wyraźnie przez szum rozmów przestraszonych obywateli. A system alarmowy nakazywał wszystkim zachowanie spokoju i współpracę z personelem służb ratunkowych.

– Widzisz tego mięśniaka tam, w sprzęcie policyjnym? – zapytał Miller. – Nazywa się Gabby Smalls. Nadzorował część interesów związanych z wymuszaniem w imieniu Złotej Gałęzi. Dodatkowo handluje na boku prochami i podejrzewam, że wyrzucił parę osób ze śluz.

Holden przyjrzał się wskazanemu facetowi. Szerokie bary, duży brzuch. Teraz, gdy Miller go wskazał, faktycznie było w nim coś, co nie pasowało do gliniarza.

– Nie rozumiem – powiedział Holden.

– Kilka miesięcy temu, gdy wywołałeś zamieszki, mówiąc, że Mars wysadził twój lodowcowiec, odkryliśmy...

– Nigdy nie powiedziałem...

– ...odkryliśmy, że zniknęła większość policyjnego sprzętu do kontroli zamieszek z Ceres. Jeszcze parę miesięcy wcześniej ze stacji zniknęła spora część żołnierzy podziemnego światka. Właśnie odkryłem, gdzie wylądowali i ludzie, i sprzęt.

Miller wskazał na osłoniętego pod szyję Smallsa.

– Nie poszedłbym tam, gdzie on wysyła ludzi – powiedział. – Zdecydowanie wolałbym tego nie robić.

Obok nich przecisnęła się grupa ludzi.

– To gdzie? – zapytała Naomi.

– Właśnie. Znaczy... jeśli mamy do wyboru promieniowanie lub gangsterów, to chyba wolę gangsterów – skomentował Aleks, kiwając głową do Naomi.

Miller wyciągnął ręczny terminal i uniósł go tak, by wszyscy widzieli ekran.

– Nie mam żadnych ostrzeżeń o promieniowaniu – powiedział. – Cokolwiek zdarzyło się na zewnątrz, nie stanowi zagrożenie na tym poziomie. A przynajmniej nie teraz. Więc może ochłońmy i zachowajmy się inteligentnie.

Holden odwrócił się od Millera i gestem przywołał Naomi. Odciągnął ją na bok i odezwał się cicho.

– Nadal uważam, że powinniśmy się dostać na statek i stąd zwiewać. Zaryzykować przebicie się przez gangsterów.

– Jeśli nie ma zagrożenia promieniowaniem, to się zgadzam – odpowiedziała ze skinięciem.

– A ja nie – wtrącił się Miller, nawet nie udając, że nie słucha. – Do tego trzeba by przejść przez trzy poziomy kasyna pełne bandytów ze sprzętem do kontroli zamieszek. Powiedzą nam, żeby dla własnego dobra wejść do jednego z kasyn, a gdy tego nie zrobimy, pobiją nas do nieprzytomności, a potem i tak nas tam wrzucą. Dla naszego dobra.

Z bocznego korytarza wyszła kolejna grupa ludzi, kierując się w stronę policji i jaskrawych świateł kasyna. Holden miał problem, by nie dać się porwać z tłumem. W Naomi wpadł mężczyzna z wielkimi walizkami, prawie ją przewracając. Holden chwycił ją za rękę.

– Jaką masz alternatywę – zapytał Millera.

Detektyw rozejrzał się po korytarzu, jakby oceniał przepływ ludzi. Kiwnął głową w stronę pomalowanego w żółto-czarne pasy włazu do małego korytarza technicznego.

– Taką – odpowiedział. – Jest oznaczony wysokim napięciem, więc goście szukający zbłąkanych dusz nie będą tam zaglądać. Nie jest to miejsce, w którym ukrywają się obywatele.

– Możesz szybko otworzyć drzwi? – Holden zwrócił się do Amosa.

– A mogę je zepsuć?

– Jeśli musisz.

– To nie ma problemu – zapewnił Amos i zaczął przepychać się przez tłum w stronę włazu technicznego. Przy drzwiach wyciągnął multitoola i podważył tanią plastikową obudowę czytnika kart. Po skręceniu razem kilku przewodów właz odsunął się z sykiem hydraulicznych siłowników.

– Tadam – skomentował Amos. – Czytnik nie będzie już działał, więc wejdzie tu każdy, kto chce.

– Będziemy się tym martwić, jeśli do tego dojdzie – odpowiedział Miller i ruszył w głąb słabo oświetlonego przejścia.

Ściany korytarza obwieszono przewodami elektrycznymi utrzymywanymi na miejscu za pomocą plastikowych obejm. Korytarz oświetlany przez słabe czerwone światło ciągnął się jakieś dziesięć czy dwanaście metrów, po czym niknął w mroku. Czerwony blask zapewniały diody LED zamocowane na podtrzymujących kable metalowych obejmach sterczących ze ściany mniej więcej co półtora metra. Naomi musiała się schylić, żeby wejść – była o jakieś cztery centymetry wyższa niż poziom sufitu. Oparła się plecami o ścianę i zsunęła się na podłogę.

– Można by się spodziewać, że zrobią korytarze techniczne dość wysokie, by mogli w nich pracować Pasiarze – rzuciła z irytacją.

Holden dotknął ściany niemal w nabożnym skupieniu, przesuwając palcem po wyrytym w kamieniu numerze identyfikacyjnym korytarza.

– Pasiarze, którzy to zbudowali, nie byli wysocy – odpowiedział. – To jedne z głównych przewodów energetycznych, ten tunel wywodzi się z czasów pierwszego osadnictwa w Pasie. Drążący go ludzie wyrośli w ciążeniu.

Miller, który również musiał się schylić, usiadł na podłodze ze stęknięciem i odgłosem strzelających kolan.

– W lekcje historii możemy się bawić później – rzucił. – Spróbujmy wymyślić, jak się stąd wydostać.

– Jeśli zobaczycie przetarcie na izolacji, nie dotykajcie go – odezwał się Amos, uważnie studiujący przewody. – Leci tu kilka milionów woltów. Wystarczy, żeby stopić każdego na żużel.

Aleks usiadł obok Naomi, krzywiąc się, gdy jego pośladki opadły na zimną kamienną podłogę.

– Wiecie – odezwał się – jeśli postanowią zamknąć stację, mogą odpompować całe powietrze z tych korytarzy technicznych.

– Rozumiem – powiedział głośno Holden. – To gówniana i niewygodna kryjówka. Udzielam ci pozwolenia na zamknięcie tematu.

Przysiadł w korytarzu naprzeciw Millera.

– No dobra, detektywie. Co teraz?

– Teraz – odpowiedział Miller – poczekamy, aż przejdą grupy porządkowe, wyjdziemy za nimi i spróbujemy się dostać do portu. Ludzi w schronach łatwo będzie uniknąć. Schrony są głęboko. Problemem będzie przedostanie się przez poziomy kasyna.

– Nie możemy po prostu użyć tuneli technicznych do przemieszczania się? – zapytał Aleks.

Amos pokręcił głową.

– Bez mapy nic z tego nie wyjdzie. Jak się tu zgubisz, to masz problem.

– No dobra – Holden zignorował ich wymianę zdań – czyli poczekamy tu, aż wszyscy wejdą do schronów radiacyjnych i wtedy wyjdziemy.

Miller kiwnął głową, po czym obaj przyglądali się sobie przez chwilę. Powietrze między nimi zdawało się gęstnieć, a cisza nabrała głębszego znaczenia. Miller wzruszył ramionami, jakby marynarka wywołała swędzenie.

– Czemu twoim zdaniem banda gangsterów z Ceres zgarnia wszystkich do schronów radiacyjnych, choć nie ma prawdziwego zagrożenia promieniowaniem? – zapytał w końcu Holden. – I czemu pozwalają na to gliny z Erosa?

– To bardzo dobre pytania – przyznał Miller.

– Skoro używali tych bandziorów, to wyjaśnia, czemu tak kiepsko wyszła im próba porwania nas w hotelu. Nie wyglądali na zawodowców.

– Owszem – zgodził się Miller. – Zwykle zajmują się czymś innym.

– Moglibyście się zamknąć? – odezwała się Naomi.

Przez prawie minutę panowała cisza.

– Postąpiłbym bardzo głupio – przerwał ją Holden – gdybym wyszedł zobaczyć, co się tam dzieje, prawda?

– Owszem. Cokolwiek dzieje się w tych schronach, to właśnie tam będą wszyscy strażnicy i wszystkie patrole – odpowiedział Miller.

– Właśnie – potwierdził Holden.

– Kapitanie – odezwała się Naomi z ostrzeżeniem w głosie.

– Mimo wszystko – zwrócił się Holden do Millera – nie znosisz zagadek.

– To prawda – zgodził się detektyw z lekkim uśmieszkiem. – A ty, przyjacielu, jesteś cholernie wścibski.

– Już mi to mówiono.

– Niech to szlag – skomentowała z rezygnacją Naomi.

– Co jest, szefowo? – zapytał Amos.

– Ci dwaj właśnie popsuli nasz plan ucieczki – wyjaśniła Naomi. Potem zwróciła się do Holdena. – Macie na siebie zły wpływ, a to może się źle skończyć dla nas wszystkich.

– Nie – odpowiedział Holden. – Ty nie idziesz. Zostaniesz tu z Amosem i Aleksem. Dajcie nam – spojrzał na swój terminal – trzy godziny na rozejrzenie się i powrót. Jeśli nie wrócimy...

– Zostawimy was na pastwę gangsterów, a nasza trójka znajdzie sobie robotę na Tycho i będziemy żyć długo i szczęśliwie – podsumowała Naomi.

– Właśnie – zgodził się Holden z uśmiechem. – Nie odgrywaj bohaterki.

– Nawet nie przyszłoby mi to do głowy, sir.


* * *

Holden przykucnął w cieniach przed włazem technicznym i przyglądał się, jak przebrani za policjantów gangsterzy z Ceres prowadzą małe grupy mieszkańców Erosa. System ostrzegawczy wciąż nadawał komunikaty o zagrożeniu promieniowaniem i nakłaniał mieszkańców oraz gości do posłuszeństwa przedstawicielom służb. Holden wybrał grupę, za którą chciał ruszyć, i szykował się do ruchu, gdy Miller położył mu rękę na ramieniu.

– Poczekaj – poprosił. – Chcę zadzwonić.

Szybko wystukał numer na terminalu ręcznym, ale po kilku chwilach na ekranie pojawił się szary tekst Brak sieci.

– Wyłączyli telefony? – zapytał Holden.

– Ja też bym od tego zaczął – odpowiedział Miller.

– Rozumiem – rzucił Holden, choć nie było to prawdą.

– Cóż, wygląda na to, że jesteśmy zdani na siebie – skomentował Miller, po czym wyciągnął magazynek z pistoletu i zaczął go uzupełniać nabojami wyciągniętymi z kieszeni płaszcza.

Choć sam miał już dość strzelanin do końca życia, Holden też wyciągnął broń i sprawdził magazynek. Uzupełnił go po strzelaninie w hotelu – był pełny. Wsunął go z powrotem na miejsce i schował broń za pasek spodni. Zauważył, że Miller zostawił broń w dłoni, trzymając ją blisko biodra tak, że prawie zasłaniał ją płaszcz.

Nie było trudno podążać za grupami przez stację w stronę wewnętrznych sekcji, gdzie znajdowały się schrony radiacyjne. Jak długo szli w tę samą stronę, co wszyscy, nikt nie zwracał na nich większej uwagi. Holden dokładnie przyglądał się licznym skrzyżowaniom korytarzy, w których stali na straży ludzie ze sprzętem do tłumienia zamieszek. Droga w przeciwną stronę będzie znacznie trudniejsza.

Kiedy grupa, za którą podążali, zatrzymała się w końcu przed dużymi metalowymi drzwiami oznaczonymi starożytnym symbolem promieniowania, Holden i Miller wymknęli się w bok i ukryli za dużą donicą z krzewami i kilkoma karłowatymi drzewkami. Holden przyglądał się, jak udawani policjanci kierują wszystkich do schronu, po czym zamykają za nimi drzwi, przesuwając kartę w czytniku. Odeszli wszyscy oprócz jednego, który stanął na straży przed drzwiami.

– Poprośmy, żeby nas wpuścił – wyszeptał Miller.

– Chodź za mną – odpowiedział Holden, po czym wstał i ruszył w stronę strażnika.

– Hej, pojeby, macie być w schronie albo w kasynie, wypieprzać stąd z powrotem do grupy – odezwał się strażnik, kładąc rękę na rękojeści pistoletu.

Holden uniósł rękę w uspokajającym geście, uśmiechnął się i szedł dalej.

– Hej, zgubiłem swoją grupę. Jakoś się zaplątałem. Wie pan, nie jestem stąd – powiedział.

Strażnik wskazał w głąb korytarza pałką elektryczną trzymaną w lewej ręce.

– Idź w tamtą stronę, aż trafisz na rampy w dół – powiedział.

W słabo oświetlonym korytarzu znikąd pojawił się Miller, z pistoletem wycelowanym w głowę strażnika. Z głośnym kliknięciem przestawił bezpiecznik.

– A może po prostu dołączymy do grupy wewnątrz? – powiedział. – Otwieraj.

Strażnik popatrzył na Millera kątem oka, nie odwracając głowy. Rzucił pałkę i podniósł ręce do góry.

– Nie chcesz tego robić, człowieku – powiedział.

– Wydaje mi się, że chce – nie zgodził się Holden. – Lepiej rób, co każe, to nie jest miły człowiek.

Miller przystawił lufę broni do głowy strażnika.

– Wiesz, kogo nazywaliśmy kiedyś na komisariacie „pustogłowym”? Coś takiego widzi się po strzale w głowę, który wywala komuś cały mózg. Zwykle dzieje się tak, gdy pistolet przyciśnie się do głowy ofiary mniej więcej w tym miejscu. Gaz nie ma gdzie uciekać i wypycha mózg przez ranę wylotową.

– Zabronili mi otwierania drzwi po zablokowaniu, stary. – Strażnik odpowiedział tak szybko, że praktycznie sklejał słowa. – Traktowali to bardzo poważnie.

– Poproszę ostatni raz – powiedział Miller. – Następnym razem po prostu wezmę kartę z trupa.

Holden odwrócił strażnika w stronę drzwi i wyciągnął mu z kabury pistolet. Miał nadzieję, że groźby Millera były tylko groźbami, choć podejrzewał, że wcale tak nie było.

– Otwórz drzwi, puścimy cię, obiecuję – powiedział Holden do strażnika.

Mężczyzna kiwnął głową i podszedł do drzwi, a następnie przesunął kartę przez czytnik i wystukał kod na klawiaturze.

Ciężkie grodzie rozsunęły się. Pomieszczenie za nimi było jeszcze ciemniejsze niż korytarz na zewnątrz. Ponurą czerwienią jarzyło się kilka awaryjnych lamp LED.

W słabym świetle Holden zobaczył dziesiątki... setki nieruchomych ciał na podłodze.

– Nie żyją? – zapytał Holden.

– Nie wiem nic na temat... – zaczął strażnik, ale Miller mu przerwał.

– Wejdziesz pierwszy – polecił i pchnął strażnika.

– Chwila – zaprotestował Holden. – Nie sądzę, żeby wbieganie tam było dobrym pomysłem.

Równocześnie zdarzyły się trzy rzeczy. Strażnik zrobił cztery kroki do przodu, po czym padł na podłogę. Miller kichnął głośno, a potem zaczął się niepewnie chwiać. A terminale Holdena i Millera równocześnie zaczęły emitować gniewny dźwięk.

– Drzwi... – powiedział Miller, cofając się chwiejnie.

Holden wcisnął przycisk, zamykając drzwi.

– Gaz – wychrypiał Miller, kaszląc. – Tam jest gaz.

Kiedy były glina opierał się o drzwi, kaszląc, Holden wyciągnął swój terminal, by wyłączyć dźwięk. Jednak alarm błyskający na ekranie nie ostrzegał o zanieczyszczeniu powietrza. Zobaczył trzy skierowane do środka, ścięte kliny. Promieniowanie. Na jego oczach symbol, który powinien być biały, zmienił kolor z gniewnego pomarańczowego na ciemnoczerwony.

Miller z dziwnym wyrazem twarzy patrzył na swój terminal.

– Napromieniowało nas – odezwał się Holden.

– Jeszcze nigdy nie widziałem, żeby ten czujnik się aktywował. – Głos Millera był ochrypły i słaby po ataku kaszlu. – Co znaczy ten czerwony kolor?

– Oznacza, że za jakieś sześć godzin będziemy krwawić z odbytów – wyjaśnił Holden. – Musimy się dostać na statek. Mam tam leki, których nam potrzeba.

– Co – powiedział Miller – do kurwy... tu się dzieje?

Holden chwycił Millera za rękę i poprowadził go z powrotem korytarzem w stronę ramp. Skóra Holdena zrobiła się ciepła i swędziała. Nie wiedział, czy to wynik promieniowania, czy efekt psychosomatyczny. Biorąc pod uwagę pochłoniętą właśnie dawkę promieniowania, dobrze, że miał zamrożone próbki spermy w Montanie i w Europie.

Na samą myśl o tym zaswędziały go jądra.

– Odpalają atomówkę na stacji – powiedział. – Cholera, może tylko udają, że doszło do wybuchu. Potem ściągają wszystkich tutaj i wsadzają ich do schronów radiacyjnych, które są radioaktywne tylko od środka. I gazują ich, żeby uciszyć.

– Są prostsze sposoby na zabicie ludzi – skomentował Miller, dysząc chrapliwie w drodze korytarzem.

– Więc musi chodzić o coś więcej – stwierdził Holden. – Zarazek, prawda? Ten, który zabił tamtą dziewczynę. To... karmiło się promieniowaniem.

– Inkubatory – potwierdził Miller, przytakując.

Dotarli do jednej z ramp na niższy poziom, ale właśnie zbliżała się do niej grupa ludzi prowadzonych przez dwóch fałszywych policjantów. Holden chwycił Millera i odciągnął go na bok, gdzie mogli się ukryć w cieniu zamkniętego baru z makaronem.

– Czyli ich zakazili, tak? – powiedział szeptem Holden, czekając, aż minie ich grupa. – Może podali fałszywe leki przeciw promieniowaniu zakażone tym syfem. A może rozprowadzili po podłodze tę brązową maź. Potem cokolwiek było w dziewczynie, Julie...

Urwał, gdy Miller odszedł od niego prosto w stronę grupy, która właśnie weszła po rampie.

– Posterunkowy – zwrócił się Miller do jednego z pseudopolicjantów.

– Powinien pan być... – zaczął mówić jeden z nich.

Miller zastrzelił go, trafiając w gardło, tuż poniżej osłony twarzy. Potem obrócił się płynnie i strzelił drugiemu strażnikowi wewnątrz uda, poniżej krocza. Kiedy mężczyzna upadł, krzycząc z bólu, Miller podszedł i strzelił w niego jeszcze raz, tym razem w szyję.

Kilkoro prowadzonych mieszkańców stacji zaczęło krzyczeć, ale Miller skierował broń w ich stronę i zamilkli.

– Zejdźcie poziom albo dwa niżej i znajdźcie sobie jakieś miejsce do schowania się – powiedział. – Nie współpracujcie z tymi ludźmi, choć są ubrani jak policja. Nie są zainteresowani waszym dobrem. Idźcie.

Ludzie w grupie zawahali się, ale po chwili pobiegli. Miller wyjął z kieszeni kilka nabojów i załadowywał je w miejsce wystrzelonych. Holden zaczął coś mówić, ale Miller nie dał mu dojść do słowa.

– Jeśli możesz, strzelaj w gardło. U większości ludzi osłona twarzy i napierśnik nie do końca się stykają. Jeśli szyja jest zasłonięta, strzelaj wewnątrz ud. Tam jest bardzo cienki pancerz. Kwestia ruchu. W ten sposób większość ludzi można powalić jednym strzałem.

Holden kiwnął głową, jakby to wszystko miało sens.

– Dobra – powiedział. – To może wróćmy na statek, zanim wykrwawimy się na śmierć, co? Już bez strzelania do ludzi, jeśli da się tego uniknąć. – Jego głos brzmiał spokojniej niż faktycznie się czuł.

Miller włożył magazynek z powrotem do pistoletu i przeładował go, wprowadzając pocisk do komory.

– Obawiam się, że zanim będzie po wszystkim, trzeba będzie zastrzelić jeszcze całkiem sporo ludzi – powiedział. – Ale jasne. Musimy pamiętać o priorytetach.





Rozdział dwudziesty ósmy





Miller


Pierwszego człowieka Miller zabił w trzecim roku pracy w policji. Miał dwadzieścia dwa lata, był krótko po ślubie i rozmawiali z Candace o dzieciach. Jako nowy na kontrakcie dostawał najgorsze zlecenia: patrolowanie poziomów tak wysokich, że ciągle było mu niedobrze od siły Coriolisa, wezwania do awantur w dziurach niewiele większych od kosza na śmieci, stanie na warcie w izbie wytrzeźwień, by nikt nie zgwałcił nieprzytomnych. Standardowa sprawa. Wiedział, że to go czeka, i sądził, że sobie z tym poradzi.

Wezwanie nadeszło z nielegalnej restauracji prawie w środku masy. Przy mniej niż jednej dziesiątej g ciążenie było w zasadzie tylko sugestią, a jego błędnik nieustannie protestował z powodu zmian obrotu. Gdy się skupił, wciąż pamiętał dźwięki podniesionych głosów mówiących tak szybko, że słowa zlewały się w bełkot. Woń domowej roboty sera. Mgiełka dymu z taniej elektrycznej płyty do smażenia.

Wszystko przebiegło błyskawicznie. Podejrzany wyszedł z dziury z pistoletem w ręku, drugą ręką ciągnąc za włosy kobietę. Partner Millera, weteran z dziesięcioletnim stażem, Carson, krzyknął ostrzeżenie. Podejrzany odwrócił się, obracając pistolet w wyciągniętej ręce jak kaskader w filmie.

Podczas całego szkolenia instruktorzy powtarzali, że nie będzie wiedział, co zrobi, aż przyjdzie ta chwila. Zabicie innego człowieka było trudne. Niektórzy tego nie potrafili. Pistolet podejrzanego zwrócił się w ich stronę, mężczyzna puścił kobietę i krzyknął. Okazało się, że przynajmniej dla Millera nie było to takie trudne.

Później zaliczył obowiązkowe sesje wsparcia. Płakał. Miał koszmary, dreszcze i wszystkie te rzeczy, które gliniarze znosili w milczeniu i o których nie rozmawiali. Jednak nawet wtedy miał wrażenie, że to wszystko dzieje się w oddali, jak gdyby bardzo się upił i przyglądał się sobie, jak wymiotuje. To była tylko reakcja fizyczna. Minie.

Liczyło się, że już znał odpowiedź na pytanie. Jeśli było to konieczne, potrafił odebrać komuś życie.

Jednak dopiero teraz, idąc korytarzami Erosa, sprawiło mu to przyjemność. Nawet zabicie drania w pierwszej strzelaninie było czymś, co odebrał jako smutną konieczność, część pracy. Przyjemność z zabijania pojawiła się dopiero po Julie, choć właściwie nie była to tak naprawdę prawdziwa przyjemność, a krótka ulga w bólu.

Trzymał broń nisko. Holden ruszył w dół pochylni, a Miller poszedł za nim, pozwalając Ziemianinowi prowadzić. Holden szedł szybciej od niego, z wdziękiem osoby, która przebywała w bardzo różnorodnych ciążeniach. Miller miał wrażenie, że wzbudza nerwowość Holdena, i trochę tego żałował. Wcale nie miał takiego zamiaru i naprawdę bardzo chciał się dostać na pokład jego statku, jeśli w ten sposób miał szansę na poznanie sekretów Julie.

Albo nie umrzeć z powodu choroby popromiennej w ciągu kilku najbliższych godzin. To w sumie chwilowo wydawało się ważniejsze.

– No dobra – odezwał się Holden z dołu rampy. – Musimy się wycofać, a między nami a Naomi jest mnóstwo strażników, którzy nie będą przychylnie patrzeć na dwóch facetów idących w niewłaściwą stronę.

– To pewien problem – zgodził się Miller.

– Jakieś pomysły?

Detektyw zmarszczył brwi i przyjrzał się podłodze. Tutaj wyglądała inaczej niż na Ceres: laminat ze złotymi iskierkami.

– Metro na pewno nie działa – powiedział. – A nawet gdyby, to tylko w trybie blokady, zatrzymując się wyłącznie na poziomie kasyna, gdzie chcą wszystkich zebrać. Więc to raczej odpada.

– Znowu korytarz techniczny?

– Gdybyśmy zdołali znaleźć taki, który przechodzi między poziomami – odpowiedział Miller. – Może nie być to łatwe, ale to lepsze od wywalczenia sobie drogi u kilku tuzinów dupków w pancerzach. Ile mamy czasu, zanim twoi kumple ruszą bez nas?

Holden spojrzał na swój terminal. Alarm radiacyjny wciąż jarzył się głęboką czerwienią. Millera zaciekawiło, ile czasu potrzeba, by urządzenie odpuściło.

– Nieco ponad dwie godziny – odpowiedział Holden. – To nie powinien być problem.

– Zobaczmy, co uda nam się znaleźć – zaproponował Miller.

Korytarze najbliżej schronów radiacyjnych – pułapek śmierci, inkubatorów – zostały opróżnione. Szerokie korytarze stworzone z myślą o starożytnym sprzęcie konstrukcyjnym, który wyciął w Erosie przestrzeń dla ludzi, sprawiały upiorne wrażenie; przy akompaniamencie szumu wymienników powietrza odbijały echem kroki tylko Holdena i Millera. Miller nie zauważył, kiedy ucichły komunikaty o alarmie, ale ich brak wydawał się teraz złowieszczy.

Gdyby byli na Ceres, wiedziałby dokąd iść, dokąd prowadzi każdy tunel, jak przemieszczać się bez problemu między poszczególnymi poziomami. Na Erosie mógł tylko zgadywać. W sumie nie było tak źle.

Jednak wiedział, że zajmuje to za dużo czasu, a co gorsza – nie rozmawiali o tym, żaden z nich nie chciał się odezwać – szli wolniej niż zwykle. Sprawa nie dotarła jeszcze do poziomu świadomości, ale Miller zdawał sobie sprawę, że ich ciała zaczynają czuć zniszczenia wywołane promieniowaniem. I nie będzie lepiej.

– No dobra – odezwał się Holden. – Gdzieś w tej okolicy powinien być szyb techniczny.

– Możemy też spróbować stacji metra – zasugerował Miller. – Wagoniki jadą w próżni, ale obok mogą być jakieś tunele serwisowe.

– Nie sądzisz, że zamknęliby je w ramach zgarniania ludzi?

– Zapewne – zgodził się Miller.

– Hej! Wy dwaj! Co wy tu do cholery robicie?

Miller obejrzał się przez ramię. W ich stronę groźnie machało dwóch ludzi w pancerzach. Holden rzucił coś ostrego pod nosem. Miller zmrużył oczy.

Ci faceci byli amatorami. Kiedy obserwował, jak podchodzą, w jego umyśle pojawił się zarys planu. Zabicie ich i zabranie wyposażenia nie było dobrym pomysłem. Osmalone ślady po strzałach i krew jednoznacznie zdradzałyby, że coś się wydarzyło. Ale...

– Miller – rzucił ostrzegawczo Holden.

– Tak – odpowiedział Miller. – Wiem.

– Spytałem, co wy tu, do cholery, robicie – powiedział jeden z ochroniarzy. – Stacja jest zablokowana. Wszyscy muszą zejść na poziom kasyna lub wejść do schronów radiacyjnych.

– Właśnie szukaliśmy drogi do... ach... w dół, na poziom kasyna – odpowiedział Holden z uśmiechem, starając się wyglądać niegroźnie. – Nie jesteśmy stąd i...

Bliższy ze strażników walnął kolbą strzelby w nogę Holdena. Ziemianin zatoczył się, a Miller strzelił w zbira tuż pod osłoną twarzy, po czym zwrócił się do drugiego, patrzącego z otwartymi ustami.

– Jesteś Mikey Ko, prawda? – powiedział Miller.

Twarz mężczyzny zrobiła się jeszcze bledsza, ale przytaknął. Holden jęknął, wstając.

– Detektyw Miller – przedstawił się Miller. – Wsadziłem cię na Ceres jakieś cztery lata temu. Trochę za bardzo sobie pofolgowałeś w barze. To chyba był Tappan, co? Uderzyłeś dziewczynę kijem do bilardu?

– Och, hej – rzucił mężczyzna z wystraszonym uśmiechem. – Tak, pamiętam pana. Jak leci?

– Dobrze i źle – odpowiedział Miller. – Wiesz, jak to jest. Daj Ziemianinowi swoją broń.

Ko popatrzył na Millera, na Holdena i z powrotem na Millera, oblizując wargi i oceniając swoje szanse. Miller pokręcił głową.

– Poważnie – powiedział. – Daj mu broń.

– Jasne, już. Bez problemu.

Miller pomyślał, że właśnie tacy ludzie zabili Julie. Głupi. Krótkowzroczni. Ludzie urodzeni z wyczuciem okazji w miejscu, w którym powinna się znajdować dusza. Wyobrażona Julie potrząsnęła głową z niesmakiem i smutkiem, a Miller zaczął się zastanawiać, czy ma na myśli zbira oddającego Holdenowi strzelbę, czy jego. Może obu.

– Co tu jest grane, Mikey? – zapytał Miller.

– Jak to co? – zapytał strażnik, udając głupiego, jakby byli w pokoju przesłuchań. Próbując działać na czas i odtwarzać stary schemat gliniarza i przestępcy, jakby to wciąż miało sens. Jakby nie zmienił się cały świat.

Millera zaskoczyło jego ściśnięte gardło. Nie wiedział, o czym świadczyło.

– Robota – powiedział. – Na czym polega robota?

– Nie wiem...

– Hej – przerwał mu łagodnie Miller. – Właśnie zabiłem twojego kumpla.

– A to już trzeci dzisiaj – dodał Holden. – Sam widziałem.

Miller zobaczył to w oczach rozmówcy: przebiegłość, przerzucenie się z jednej strategii na inną. Było to stare, znajome i równie przewidywalne, jak spływanie wody w dół.

– Hej – powiedział Ko – to tylko robota. Powiedzieli nam jakiś rok temu, że zrobimy duży numer, nie? Ale nikt nie wiedział, co to będzie. No i kilka miesięcy temu zaczęli przewozić chłopaków. Szkolić nas, jakbyśmy byli glinami, no nie?

– Kto was szkolił? – zapytał Miller.

– Poprzedni goście. Ci, którzy pracowali tu na kontrakcie przed nami – wyjaśnił Ko.

– Protogen?

– Coś takiego, tak. A potem odlecieli, a my wszystko przejęliśmy. Tylko pilnowanie, wie pan. Trochę przemytu.

– Przemytu czego?

– Różne rzeczy – powiedział Ko. Zaczynał się czuć bezpiecznie i widać to było w jego postawie i sposobie mówienia. – Sprzęt do monitoringu, łączności, cholernie wielkie serwery z wbudowanymi modułami żelowymi. I jakieś wyposażenie naukowe. Rzeczy do kontrolowania wody, powietrza i wszystkiego. A, i jeszcze te antyczne zdalnie sterowane roboty, jakich używają na odkrywkach w próżni. Naprawdę wszystko.

– I gdzie to wszystko trafiało? – zapytał Holden.

– Tutaj – wyjaśnił Ko, wskazując powietrze, skałę, stację. – To wszystko jest tutaj. Montowali to przez całe miesiące. A potem przez kilka tygodni nic się nie działo.

– Co to znaczy, nic? – zapytał Miller.

– Nic nic. Wszystkie te przygotowania, a potem kazali nam siedzieć z palcem w tyłku.

Coś im nawaliło. Zarazek z Febe nie dotarł na miejsce, ale potem przybyła Julie, pomyślał Miller, i wszystko z powrotem wskoczyło na zaplanowane tory. Zobaczył ją ponownie taką, jaka była w hotelowym pokoju. Długie, rozchodzące się macki nie wiadomo czego, wyrostki kostne napierające na skórę, wypływająca z oczu piana czarnych włókien.

– Ale dobrze płacą – dodał Ko filozoficznie. – I w sumie miło było sobie trochę odpocząć.

Miller przytaknął, nachylił się blisko, wsuwając pistolet między zachodzące na siebie lamelki pancerza na brzuchu Ko i strzelił do niego.

– Co jest, kurwa! – wrzasnął Holden, gdy Miller chował pistolet do kieszeni marynarki.

– Jak myślałeś, co się stanie? – odpowiedział Miller, przykucając przy postrzelonym w brzuch mężczyźnie. – Przecież nie pozwoliłby nam odejść.

– No tak – przyznał Holden. – Ale...

– Pomóż mi go dźwignąć – poprosił Miller, wsuwając rękę pod ramię Ko.

Ranny wrzasnął, gdy Miller go podniósł.

– Co?

– Weź go z drugiej strony – polecił Miller. – Facet potrzebuje lekarza, nie?

– Uch. No tak – zgodził się Holden.

– No to weź go z drugiej strony.

Do schronów radiacyjnych nie było aż tak daleko, jak Miller oczekiwał, co miało swoje dobre i złe strony. Dobre było to, że Ko wciąż żył i krzyczał. Z drugiej strony było większe ryzyko, że będzie przytomny, a tego Miller nie chciał. Jednak kiedy zbliżyli się do pierwszej grupy strażników, bełkot Ko zrobił się na tyle niezrozumiały, by zadziałać.

– Hej! – krzyknął Miller. – Pomocy!

Stojący na szczycie rampy czterej strażnicy popatrzyli po sobie i ruszyli w ich stronę, poddając się ciekawości i ignorując podstawowe procedury postępowania. Holden ciężko dyszał, podobnie jak Miller. Ko wcale nie był taki ciężki. To nie był dobry znak.

– Co to, kurwa, jest? – zapytał jeden ze strażników.

– Jest tam grupa zabarykadowanych ludzi – odpowiedział Miller. – Ruch oporu. Myślałem, że sprawdziliście ten poziom.

– To nie nasze zadanie – odpowiedział rozmówca. – Po prostu pilnujemy, żeby grupy z kasyna trafiły do schronów.

– No to ktoś dał dupy – warknął Miller. – Macie jakiś transport?

Strażnicy znowu popatrzyli po sobie.

– Możemy wezwać wózek – przyznał facet stojący z tyłu.

– Wszystko jedno – stwierdził Miller. – Idźcie odnaleźć tamtych.

– Chwila – zaprotestował pierwszy. – Niby kim wy, do diabła, jesteście?

– Instalatorami z Protogenu – powiedział Holden. – Wymienialiśmy zepsute czujniki. Ten facet miał nam pomóc.

– Nic o tym nie słyszałem – obruszył się dowódca.

Miller wsunął palec pod pancerz Ko i ścisnął. Ranny wrzasnął i spróbował się od niego odsunąć.

– Pogadaj z szefem w wolnej chwili – warknął Miller. – Chodźmy. Trzeba tego dupka zabrać do lekarza.

– Czekaj! – zawołał pierwszy strażnik, a Miller westchnął.

Było ich czterech. Jeśli puści Ko i skoczy za osłonę... tylko nie miał za czym się schować. I nie miał pojęcia, co zrobi Holden.

– Gdzie są tamci ludzie? – zapytał strażnik.

Miller zmusił się, by się nie uśmiechnąć.

– Jakieś ćwierć kilometra w stronę przeciwną do obrotu jest dziura – odpowiedział. – Jest tam trup. Trudno go nie zauważyć.

Miller ruszył w dół rampy. Za jego plecami strażnicy rozmawiali, decydując, co zrobić, z kim się skontaktować i kogo wysłać.

– Jesteś całkiem szalony – skomentował Holden przez półprzytomne łkanie Ko.

Może miał rację.


* * *

Kiedy, zastanawiał się Miller, ktoś przestaje być człowiekiem? Musiał być jakiś moment, podjęta decyzja, przed którą było się jeszcze jedną osobą, a po jej podjęciu – już kimś innym. Miller próbował dojść do tego, człapiąc przez poziomy Erosa i dźwigając wraz z Holdenem krwawiące ciało Ko. Prawdopodobnie umierał z powodu promieniowania. Dzięki kłamstwom przedostał się przez pół tuzina strażników, którzy przepuścili go tylko dlatego, że przywykli do wzbudzania strachu, a on się nie bał. W ciągu ostatnich trzech godzin zabił trzech ludzi. Czterech, jeśli liczyć Ko. Czyli bezpieczniej przyjąć, że czterech.

Analityczna część jego umysłu, ten drobny, cichy głos, który rozwijał od lat, przyglądała się jego ruchom i odtwarzała wszystkie decyzje. Wszystko, co zrobił w tamtych chwilach, miało totalny sens. Strzelenie do Ko. Zastrzelenie pozostałych trzech. Opuszczenie bezpiecznej kryjówki załogi w celu zbadania przyczyn ewakuacji. Emocjonalnie to wszystko było wtedy oczywiste. Dopiero gdy przyjrzał się swoim decyzjom z zewnątrz, wyglądały na niebezpieczne. Gdyby takie postępowanie zobaczył u kogoś innego – Muss, Havelocka, Sematimby – nie potrzebowałby nawet dwóch minut na zrozumienie, że facetowi odbiło. W swoim przypadku zauważenie tego zajęło mu więcej czasu. Jednak Holden miał rację. Gdzieś po drodze się zatracił.

Chciałby myśleć, że to efekt odnalezienia Julie, zobaczenia, co stało się z jej ciałem, i uświadomienia sobie, że nie zdołał jej uratować, ale w sumie to tylko dlatego, że wydawało się to odpowiednim momentem na sentymenty. Tak naprawdę już jego wcześniejsze decyzje – opuszczenie Ceres w szaleńczym poszukiwaniu Julie, pijaństwo, które kosztowało go utratę pracy, pozostanie gliną choćby dzień po pierwszym zabójstwie te długie lata temu – gdy spojrzeć na to obiektywnie, nic z tego nie miało sensu. Przegrał małżeństwo z kobietą, którą kiedyś kochał. Wiódł życie zanurzony po pas w najgorszych produktach ludzkości. Dowiedział się, że potrafił zabić inną istotę ludzką. I nigdzie po drodze nie potrafił znaleźć punktu, w którym mógłby powiedzieć, że tu jeszcze był normalnym, pełnym człowiekiem, a po tej chwili już nie.

Może było to coś narastającego, jak palenie papierosów. Jeden nie robił wiele. Pięć nie szkodziło dużo bardziej. Każda stłumiona emocja, każdy odrzucony kontakt z ludźmi, każda odsunięta chwila miłości i przyjaźni oraz współczucia odsuwała go również milimetr od prawdziwego siebie. Aż do tej chwili mógł bezkarnie zabijać ludzi. Stanąć przed zbliżającą się śmiercią z zaprzeczeniem, dzięki któremu mógł planować i podejmować działania.

W jego wyobraźni Julie Mao przechyliła głowę, wsłuchując się w jego myśli. W wyobraźni objęła go, przyciskając ciałem w sposób bardziej kojący niż erotyczny. Pocieszając. Wybaczając.

Dlatego właśnie jej szukał. Julie stała się jego częścią zdolną do ludzkich uczuć. Symbolem tego, kim mógłby być, gdyby nie był sobą. Nie miał powodu sądzić, by jego wyobrażona Julie miała cokolwiek wspólnego z prawdziwą kobietą. Spotkanie jej sprawiłoby zawód obojgu.

Musiał w to wierzyć tak samo, jak musiał wierzyć we wszystko, co wcześniej odsuwało go od miłości.

Holden stanął, a ciało Ko – teraz już trupa – naparło mocniej na Millera.

– Co jest? – zapytał Miller.

Holden kiwnął głową w stronę panelu przed nimi. Miller popatrzył na niego, nie rozumiejąc, ale po chwili go rozpoznał. Udało im się. Wrócili do kryjówki.

– Dobrze się czujesz? – zapytał Holden.

– Tak – zapewnił Miller. – Po prostu się zamyśliłem. Przepraszam.

Puścił Ko, a zbir osunął się na podłogę ze smutnym uderzeniem. Millerowi zdrętwiała ręka. Potrząsnął nią, ale mrowienie nie ustępowało. Przetoczyła się przez niego fala zawrotów głowy i mdłości. Objawy, pomyślał.

– Jak stoimy z czasem? – zapytał.

– Jesteśmy chwilę po terminie. Pięć minut. Będzie dobrze – zapewnił Holden i otworzył drzwi.

Korytarz za nimi, w którym zostawili Naomi, Aleksa i Amosa, był pusty.

– Ja pierdolę – wyrwało się Holdenowi.





Rozdział dwudziesty dziewiąty





Holden


– Ja pierdolę – wyrwało się Holdenowi. – Zostawili nas.

Nie. Ona zostawiła jego. Naomi mówiła, że to zrobi, ale dopiero skonfrontowany z rzeczywistością Holden zrozumiał, że tak naprawdę jej nie uwierzył. Jednak proszę – oto dowód. Puste miejsce tam, gdzie powinna być. Serce waliło mu jak oszalałe i poczuł, że ma ściśnięte gardło. Oddychał szybko i płytko. Paskudne uczucie w brzuchu było wynikiem rozpaczy albo pozbywania się wyściółki przez jelito grube. Umrze, siedząc przed tanim hotelem na stacji Eros, bo Naomi zrobiła dokładnie to, co zapowiedziała. Co sam kazał jej zrobić. Odczuwana uraza nie chciała słuchać rozsądku.

– Zginęliśmy – powiedział i usiadł na brzegu donicy z krzewami.

– Ile mamy czasu? – zapytał Miller, rozglądając się po korytarzu i bawiąc się pistoletem.

– Nie mam pojęcia – odpowiedział Holden, machając niedbale w stronę czerwonego symbolu promieniowania na ekranie terminala. – Chyba upłyną godziny, zanim naprawdę zaczniemy to czuć, ale tak naprawdę nie wiem. Boże, chciałbym, żeby był tu Shed.

– Shed?

– Kumpel – wyjaśnił Holden, nie czując się na siłach wchodzić w szczegóły. – Dobry technik medyczny.

– Zadzwoń do niej – zasugerował Miller.

Holden popatrzył na terminal i kilka razy stuknął w ekran.

– Sieć wciąż nie działa – odpowiedział.

– No dobra – rzucił Miller. – To chodźmy do twojego statku. Zobaczmy, czy nadal jest w doku.

– Odlecą. Naomi będzie starać się utrzymać załogę przy życiu. Ostrzegła mnie, ale...

– Mimo wszystko chodźmy – nie ustępował Miller. Mówiąc, przestępował z nogi na nogę i patrzył w głąb korytarza.

– Miller – powiedział Holden, ale urwał. Miller był wyraźnie zdenerwowany i zastrzelił już czterech ludzi. Holden z każdą chwilą bardziej bał się byłego policjanta. Jakby czytając mu w myślach, Miller podszedł bliżej, górował nad Holdenem dzięki swoim dwóm metrom wzrostu. Detektyw uśmiechnął się smutno, z niepokojąco łagodnym spojrzeniem. Holden chyba już wolałby groźby.

– Wydaje mi się, że mamy trzy możliwości – odezwał się Miller. – Pierwsza to taka, że znajdziemy twój statek w doku, dostaniemy potrzebne leki i może przeżyjemy. Druga: spróbujemy dostać się do statku i po drodze natkniemy się na bandę zbirów z mafii. Zginiemy chwalebnie w strzelaninie. Trzecia: będziemy tu siedzieć i wyciekać z oczu i dup.

Holden nie odpowiedział, tylko patrzył w górę na gliniarza i zmarszczył czoło.

– Dwie pierwsze podobają mi się znacznie bardziej od ostatniej – dodał Miller. Zabrzmiało to jak przeprosiny. – Którą ty wolisz?

Holden roześmiał się, zanim zdołał się powstrzymać, ale Miller nie wyglądał, jakby się z tego powodu obraził.

– Jasne – zgodził się Holden. – Po prostu musiałem się przez chwilę nad sobą poużalać. Chodźmy dać się zabić mafii.

Brawura w jego głosie nie pokrywała się z tym, co faktycznie czuł. Tak naprawdę wcale nie chciał zginąć. Nawet podczas służby we flocie idea śmierci na służbie zawsze wydawała mu się odległa i nierealna. Jego statek nigdy nie zostanie zniszczony, a nawet gdyby, on zdołałby dostać się na prom ratunkowy. Wszechświat bez niego nie miał żadnego sensu. Podejmował ryzyko i widział, jak giną inni. Nawet ludzie, których kochał. Jednak teraz po raz pierwszy miał przed sobą realną możliwość własnej śmierci.

Popatrzył na policjanta. Znał go niecałą dobę, nie ufał mu i nie był nawet pewien, czy go lubi. A jednak to z nim miał zginąć. Holden zadrżał i wstał, wyciągając pistolet zza paska. Spod paniki i strachu wyłaniało się poczucie głębokiego spokoju. Miał nadzieję, że zostanie z nim dłużej.

– Ty pierwszy – powiedział Holden. – A jeśli przeżyjemy, to przypomnij mi, żebym zadzwonił do moich mam.


* * *

Kasyna były jak czekająca na iskrę beczka z prochem. Jeśli przeszukania prowadzone w celu ewakuacji były choćby umiarkowanie skuteczne, na trzech poziomach stacji upchnięto prawdopodobnie przynajmniej milion ludzi. Groźnie wyglądający mężczyźni w pancerzach ochronnych przepychali się przez tłum, powtarzając wszystkim, by spokojnie czekali na swoją kolej odprowadzenia do schronów radiacyjnych; utrzymywali tym tłum w strachu. Co jakiś czas mała grupka obywateli była odprowadzana na bok. Świadomość tego, gdzie byli zabierani, sprawiała, że Holdenowi robiło się niedobrze. Chciał krzyczeć, że policjanci to przebierańcy i że zabijają ludzi. Jednak bunt takiej liczby ludzi w tak ograniczonej przestrzeni zmieniłby się w masakrę. Może i tak było to nieuniknione, ale nie zamierzał się do tego przyczyniać.

Zrobił to ktoś inny.

Holden usłyszał podniesione głosy, gniewny pomruk tłumu; potem zabrzmiał głos z megafonu, przez który ktoś w sprzęcie ochronnym krzyczał do ludzi, by się cofnęli. Wystrzał, krótka przerwa i kanonada. Ludzie krzyczeli. Cały tłum wokół Millera i Holdena ruszył jednocześnie w przeciwne strony: niektórzy w kierunku odgłosów konfliktu, jednak większość próbowała się od nich oddalić. Holden zakręcił się w strumieniu ciał, ale Miller sięgnął i mocno złapał go za koszulę, krzycząc do Holdena, by trzymał się blisko niego.

Kilkanaście metrów dalej, w ogródku kawiarni wydzielonym niskim płotkiem z żelaza, jeden ze zbirów został odcięty od towarzyszy przez kilkunastu obywateli. Cofał się z pistoletem w dłoni i krzyczał na nich, by się odsunęli. Oni podchodzili jednak coraz bliżej, ich twarze były dzikie od opanowującej ich gorączki zbiorowej przemocy.

Zbir wystrzelił, jedno drobne ciało zachwiało się i padło do przodu, lądując pod stopami bandyty. Holden nie widział, czy to chłopiec czy dziewczynka, ale zabite dziecko nie mogło mieć więcej niż trzynaście, czternaście lat. Zbir zrobił krok do przodu, patrząc na drobną, chudą postać pod nogami i znowu wycelował w nich pistolet.

Tego było za wiele.

Holden stwierdził, że z bronią w ręce biegnie korytarzem w stronę bandyty i krzyczy do ludzi, by zeszli mu z drogi. Gdy był jakieś siedem metrów od mężczyzny, tłum rozstąpił się na tyle, by mógł zacząć strzelać. Połowa pocisków spudłowała – trafił w ściany i bufet kawiarni, jednym rozbił stos ceramicznych talerzy. Jednak kilka trafiło zbira, odrzucając go do tyłu.

Holden przeskoczył sięgający pasa metalowy płotek i zatrzymał się jakieś trzy metry przed fałszywym policjantem i jego ofiarą. Pistolet Holdena wystrzelił ostatni raz, a potem zamek zablokował się w otwartej pozycji, sygnalizując pusty magazynek.

Bandyta nie padł. Wyprostował się, popatrzył na swój tors, a potem podniósł wzrok i wycelował pistolet w twarz Holdena. Ten miał czas, by doliczyć się trzech pocisków, które rozbiły się o gruby pancerz na piersi zbira odzianego w sprzęt do kontroli zamieszek. Zginiemy chwalebnie w strzelaninie, pomyślał.

– Głupi skurwys... – zaczął mówić bandyta, a potem jego głowa odskoczyła gwałtownie do tyłu w rozprysku czerwieni. Bezwładnie opadł na podłogę.

– Szczelina przy szyi, pamiętasz? – odezwał się zza jego pleców Miller. – Pancerz na piersi jest za gruby na kulę z pistoletu.

Czując nagłe zawroty głowy, Holden zgiął się w pół, gwałtownie wciągając powietrze. Poczuł, że w głębi gardła zalega mu coś gorzkiego i szybko dwukrotnie przełknął ślinę, żeby nie zwymiotować. Bał się, że wymiociny byłyby pełne krwi i wyściółki żołądka. Nie chciał tego widzieć.

– Dzięki – wydyszał, obracając głowę w stronę Millera.

Tamten tylko niedbale machnął głową, a potem podszedł do zastrzelonego i szturchnął go stopą. Holden wstał i rozejrzał się po korytarzu, czekając na nieuniknioną falę mściwych żołnierzy mafijnych, którzy mieliby ich ukarać, ale nikogo nie zobaczył. Razem z Millerem stali w maleńkiej wysepce spokoju pośrodku armagedonu. Wszędzie wokół nich przemoc wskakiwała na wyższe obroty. Ludzie biegali we wszystkie strony, mafijne zbiry wrzeszczały wzmocnionymi elektronicznie głosami i podkreślały groźby wystrzałami. Jednak były ich tylko setki, podczas gdy rozwścieczonych cywili były tysiące. Miller wskazał na panujący chaos.

– Takie są skutki – powiedział. – Dasz bandzie mięśniaków sprzęt, a wydaje im się, że wiedzą, co robią.

Holden przykucnął przy zastrzelonym dziecku. To był chłopiec, miał może trzynaście lat, azjatyckie rysy i ciemne włosy. Z dziury na jego piersi krew wypływała leniwą strużką. Holden nie wyczuł pulsu, ale i tak go podniósł, szukając jakiegoś miejsca, gdzie mógłby go zabrać.

– On nie żyje – powiedział Miller, ładując pistolet.

– Idź do diabła. Nie wiemy tego. Jeśli zabierzemy go na statek, to może...

Miller, patrząc na trzymającego dziecko Holdena, pokręcił głową ze smutnym, ale odległym wyrazem twarzy.

– Dostał pociskiem dużego kalibru w środek masy – powiedział. – Nie ma go.


* * *

– Ja pierdolę – rzucił Holden.

– Ciągle to powtarzasz.

Nad korytarzem prowadzącym z poziomów kasyna do ramp w stronę doków jarzył się jaskrawy neon z napisem „Dziękujemy za grę. Na Erosie zawsze wygrywasz”. Poniżej drogę blokowały dwa szeregi ludzi w ciężkich pancerzach bojowych. Może i zrezygnowali z kontroli nad tłumem w kasynach, ale wyraźnie nie zamierzali nikogo wypuścić.

Holden z Millerem ukryli się za przewróconym wózkiem z kawą jakieś sto metrów od żołnierzy. Na ich oczach koło tuzina ludzi rzuciło się na strażników i zostało bezlitośnie rozstrzelanych z broni automatycznej – padali na pokład obok tych, którzy próbowali tego wcześniej.

– Naliczyłem trzydziestu czterech – powiedział Miller. – Ilu dasz radę?

Holden obrócił się gwałtownie, patrząc na niego w zaskoczeniu, ale twarz Millera zdradziła, że były policjant żartuje.

– Żarty żartami, ale jak przedostać się przez coś takiego? – zapytał Holden.

– Trzydziestu ludzi z bronią maszynową i odsłoniętym polem rażenia. Przez ostatnie dwadzieścia metrów praktycznie żadnej osłony – odpowiedział Miller. – Nie przedostaniemy się.





Rozdział trzydziesty





Miller


Siedzieli na podłodze oparci plecami o maszyny pachinko, na których nikt nie grał, przyglądali się otaczającej ich przemocy jak meczowi piłki nożnej. Kapelusz Millera zwisał z zagiętego kolana. Poczuł wibrację za plecami, gdy jeden z ekranów przeszedł przez cykl podwójnych numerów. Światła rozbłysły i zamigotały. Siedzący obok Holden ciężko dyszał, jakby biegł w maratonie. Wszędzie na zewnątrz, niczym na obrazach Hieronima Boscha, poziomy kasyna Erosa przygotowywały się do śmierci.

Zamieszki chwilowo ucichły. Ludzie zbierali się w małych grupkach. Oddziały strażników krążyły w tłumie, rozpraszając każdą grupę, która zrobiła się za duża lub niespokojna. Coś paliło się na tyle intensywnie, że płuczki nie potrafiły usunąć z powietrza woni stopionego plastiku. Z maszyny dobiegały dźwięki muzyki bhangra, mieszające się z łkaniem, krzykami i odgłosami rozpaczy. Jakiś idiota wrzeszczał do samozwańczych gliniarzy: jest prawnikiem, wszystko nagrywa i ktokolwiek za to odpowiada, będzie miał duże kłopoty. Miller przyglądał się, jak w pobliżu faceta zaczynają się gromadzić ludzie. Facet w wyposażeniu ochronnym posłuchał, pokiwał głową, a potem strzelił prawnikowi w kolano. Tłum rozproszył się szybko, poza jedną kobietą, dziewczyną albo żoną prawnika, pochyloną nad krzyczącym mężczyzną. A w głębi czaszki Millera wszystko powoli zaczynało się rozpadać.

Zdawał sobie sprawę ze swoistego rozdwojenia jaźni. Jednym mieszkańcem jego głowy był Miller, do którego się przyzwyczaił. Ten, który myślał o tym, co będzie, kiedy się stąd wydostanie, jakie będą następne kroki konieczne do połączenia ze sobą stacji Febe, Ceres, Erosa i Juliette Mao, jak rozpracować sprawę. Ta jego wersja oglądała tłum tak, jak mógłby obserwować miejsce przestępstwa, czekając na wyłapanie jakiegoś szczegółu, który zwróci jego uwagę. Skieruje go na właściwy trop do rozwiązania zagadki. Była to krótkowzroczna, głupia jego część, która nie potrafiła przyjąć do wiadomości własnej zagłady i myślała, że na pewno, na pewno będzie jakieś później.

Ten drugi Miller był inny. Cichszy. Może smutny, ale pogodzony ze światem. Wiele lat temu przeczytał poemat pod tytułem Ja śmierci i aż do dzisiaj nie rozumiał tego terminu. Rozplątywał się węzeł w centrum jego istoty. Zwalniała się cała energia włożona w trzymanie wszystkiego pod kontrolą – Ceres, małżeństwa, kariery, samego siebie. W ciągu ostatniej doby zabił więcej ludzi niż podczas całej służby w policji. Zaczynał – właśnie zaczynał – rozumieć, że zakochał się w obiekcie poszukiwań dopiero, gdy był już pewien, że ją utracił. Zobaczył wyraźnie, że chaos, na którego odsuwanie poświęcił swoje życie, był silniejszy, rozleglejszy i potężniejszy niż on kiedykolwiek będzie. Nie wystarczy żaden kompromis. Rozwijało się w nim jego ja śmierci i ów mroczny rozkwit nie wymagał żadnego wysiłku. Świadomość tego była ulgą, odprężeniem, długim, powolnym wydechem po dziesięcioleciach trzymania wszystkiego w sobie.

Sypał się, ale to nie szkodzi, bo umierał.

– Hej – odezwał się Holden. W jego głosie brzmiało więcej siły niż Miller się spodziewał.

– No?

– Czy jako dziecko oglądałeś kiedyś Misko i Marisko?

Miller zmarszczył brwi.

– Ten program dla dzieci?

– Ten z pięcioma dinozaurami i czarnym charakterem w różowej czapce – wyjaśnił Holden, po czym zaczął nucić wesołą, chwytliwą melodię.

Miller zamknął oczy i przyłączył się do nucenia. Muzyce kiedyś towarzyszyły słowa, ale teraz była tylko zbiorem pasaży w górę i w dół durowej skali, z każdym dysonansem rozwiązanym w kolejnej nucie.

– Chyba oglądałem – przyznał Miller, gdy doszli do końca.

– Uwielbiałem ten program. Musiałem mieć osiem czy dziewięć lat, gdy ostatnio go widziałem – wyznał Holden. – Zabawne, jakie rzeczy się człowieka czepiają.

– Owszem – zgodził się Miller. Zakaszlał, odwrócił głowę i wypluł coś czerwonego. – Trzymasz się?

– Chyba tak – odpowiedział Holden. Chwilę później dodał: – Pod warunkiem, że nie będę musiał wstać.

– Mdłości?

– Trochę.

– Ja też.

– Co to właściwie jest? – zapytał Holden. – Znaczy, o co w tym wszystkim, do cholery, chodzi? Czemu to robią?

Pytanie było uzasadnione. Wymordowanie mieszkańców Erosa – właściwie każdej stacji w Pasie – było dość proste. Każdy z podstawowymi wiadomościami w zakresie mechaniki orbitalnej mógł znaleźć sposób na rozpędzenie skały dostatecznie dużej, by rozbić stację na kawałki. Biorąc pod uwagę nakład pracy, jaki Protogen włożył w to przedsięwzięcie, mogli z łatwością wyłączyć dostęp powietrza, uśpić wszystkich czy zrobić cokolwiek chcieli. Jednak to nie było morderstwo. Nawet nie masowe zabójstwo.

A do tego wszystkiego dochodził sprzęt monitorujący. Kamery, panele anten, czujniki wody i powietrza. Były tylko dwa powody robienia czegoś takiego. Albo szaleńcy z Protogenu jarali się obserwowaniem śmierci ludzi, albo...

– Oni nie wiedzą – oznajmił Miller.

– Co?

Odwrócił się do Holdena. W tej chwili za sterem siedział pierwszy Miller, detektyw i optymista, ten, który musiał wiedzieć. Jego ja śmierci nie walczyło, to oczywiste. Ono nigdy nie walczyło. Miller uniósł rękę, jakby tłumaczył coś żółtodziobowi.

– Nie wiedzą, o co w tym wszystkim chodzi... a przynajmniej nie wiedzą, co się wydarzy. Tego nawet nie urządzono jak komory tortur. Wszystko obserwują, prawda? Mają czujniki powietrza i wody. To szalka Petriego. Nie wiedzą, co zrobi to gówno, które zabiło Julie, i właśnie w ten sposób chcą się dowiedzieć.

Holden zmarszczył brwi.

– Nie mają do tego laboratoriów? Miejsc, gdzie mogliby wywalić to świństwo na zwierzęta czy coś takiego? Bo jeśli chodzi o planowanie eksperymentów, wydaje się to trochę popieprzone.

– Może potrzebowali naprawdę dużej grupy badawczej – zasugerował Miller. – A może nie chodzi o ludzi. Może chodzi o to, co stanie się ze stacją.

– Radosna myśl – rzucił Holden.

Julie Mao w umyśle Millera odsunęła sprzed oczu pasmo włosów. Marszczyła czoło w zamyśleniu i wyglądała na zainteresowaną i przejętą. To wszystko musiało mieć jakiś sens. Przypominało to jedno z tych zadań z mechaniki orbitalnej, gdzie wszystko wydawało się przypadkowe, aż zmienne wskoczyły we właściwe miejsca. To, co wydawało się niewytłumaczalne, stawało się nieuniknione. Julie uśmiechnęła się do niego. Julie taka, jaką była. Jaką sobie wyobrażał. Miller, który nie poddał się śmierci, odpowiedział jej uśmiechem. A potem zniknęła, gdy jego umysł powrócił do hałasów automatów pachinko i niskiego, demonicznego pomruku tłumów.

W stronę najemników pilnujących wyjścia do portu ruszyła kolejna grupa – dwudziestu przygarbionych mężczyzn. Wszyscy zostali zastrzeleni.

– Gdybyśmy mieli dość ludzi – skomentował Holden, gdy ucichły dźwięki strzałów – moglibyśmy do nich dotrzeć. Nie daliby rady zabić wszystkich.

– Do tego właśnie są ci patrolujący sale – wyjaśnił Miller. – Pilnują, żeby nikt nie zorganizował dostatecznie dużego natarcia. Mieszają w kotle.

– Ale gdyby zebrać tłum, to znaczy naprawdę duży tłum, mógłby...

– Może – zgodził się Miller. Coś w jego klatce piersiowej kliknęło w sposób, którego jeszcze nie słyszał. Głęboko i powoli wciągnął powietrze, a kliknięcie się powtórzyło. Poczuł je głęboko w lewym płucu.

– Przynajmniej Naomi się wydostała – stwierdził Holden.

– To dobrze.

– Ona jest niesamowita. Nigdy nie naraziłaby na niebezpieczeństwo Amosa i Aleksa, gdyby tylko mogła temu zaradzić. To znaczy, ona jest poważna. Profesjonalna. Silna, wiesz? To znaczy, ona jest... taka...

– Na dodatek ładna – dorzucił Miller. – Ma świetne włosy. I piękne oczy.

– Nie to chciałem powiedzieć – zaprotestował Holden.

– Nie podoba ci się jako kobieta?

– To mój pierwszy oficer – oświadczył Holden. – Ona jest... wiesz...

– Nie do ruszenia.

Holden westchnął.

– Wydostała się, prawda? – zapytał Holden.

– Prawie na pewno.

Siedzieli w milczeniu. Jeden z mężczyzn, którzy próbowali się przebić do portu, zakaszlał, podniósł się i pokuśtykał do kasyna, krwawiąc z rany na żebrach. Muzyka bhangra została zastąpiona przez afropop z wokalistką o niskim, zmysłowym głosie, śpiewającą w nieznanych Millerowi językach.

– Będzie na nas czekać – odezwał się Holden. – Myślisz, że będzie czekać?

– Prawie na pewno – powiedziało ja śmierci Millera, nie dbając zbytnio o to, że to kłamstwo. Zastanowił się nad tym dłuższą chwilę, a potem znowu zwrócił się do Holdena. – Hej. Tak żebyś wiedział. Nie jestem w tej chwili w szczytowej formie.

– W porządku.

– Dobra.

Świecące na pomarańczowo światła blokady nad drzwiami stacji metra przełączyły się na zielono. Miller wyprostował się zainteresowany. Jego plecy sprawiały wrażenie lepkich, ale pewnie to tylko pot. Inni też zauważyli zmianę. Uwaga tłumów w okolicy, niczym prąd w akwarium, skierowała się z najemników blokujących drogę do portu na stalowe drzwi stacji metra.

Drzwi rozsunęły się i ze środka wyszły pierwsze zombie. Kobiety i mężczyźni o szklanym spojrzeniu i obwisłych mięśniach. W ramach szkolenia do pracy na Ceres Miller widział kiedyś dokument o gorączkach krwotocznych. Ruchy chorych wychodzących z metra były takie same: apatyczne, zdeterminowane, autonomiczne. Jak wściekłe psy, których mózgi poddały się już panowaniu choroby.

– Hej – powiedział Miller, kładąc rękę na ramieniu Holdena. – Hej, zaczyna się.

W stronę chwiejnie idących ludzi wyszedł starszy mężczyzna w fartuchu służb medycznych. Ręce trzymał wyciągnięte przed sobą, jakby mógł zapanować nad tłumem siłą woli. Pierwsze zombie w stadzie skierowało na niego spojrzenie pustych oczu i zwymiotowało strumień bardzo dobrze im znanej, brązowej mazi.

– Patrz – powiedział Holden.

– Widziałem.

– Nie, patrz!

Wszędzie na poziomie kasyna gasły światła blokady stacji metra. Otwierały się drzwi. Ludzie ruszali w stronę otwartych drzwi metra w pustej nadziei na ucieczkę przed maszerującymi w ich stronę martwiakami.

– Rzygające zombie – skomentował Miller.

– Ze schronów radiacyjnych – potwierdził Holden. – To coś, ten organizm. Rozwija się szybciej w promieniowaniu, tak? To dlatego ta, jak jej tam, tak niszczyła wszystkie światła i siedziała w skafandrze.

– Miała na imię Julie. I owszem. Te inkubatory przygotowano właśnie po to. Tutaj – powiedział Miller i westchnął. Pomyślał o wstaniu. – No cóż. Może jednak nie umrzemy od choroby popromiennej.

– Czemu nie wpompowali po prostu tego syfu w powietrze? – zapytał Holden.

– Jest beztlenowe, nie pamiętasz? – przypomniał Miller. – Za dużo tlenu je zabija.

Pokryty wymiocinami sanitariusz wciąż próbował traktować szarżujące zombie jak pacjentów. Jakby wciąż byli ludźmi. Plamy brązowej mazi były już na ubraniach ludzi i na ścianach. Znowu otworzyły się drzwi metra i Miller zobaczył, jak kilkoro ludzi wbiega do brązowego wagonika. Tłum, ze zbiorowym umysłem rozciągniętym poza granice wytrzymałości, kręcił się w miejscu i burzył, niepewny, co robić.

Jeden z gliniarzy do kontroli tłumu wyskoczył na przód i zaczął strzelać do zombie. Z ran wlotowych i wylotowych pryskały czarne włókna – i zombie padały.

Miller zaśmiał się cicho, jeszcze zanim zrozumiał, co go bawi. Holden popatrzył na niego.

– Oni nie wiedzieli – wyjaśnił Miller. – Chłopaki ze sprzętem do tłumienia zamieszek. Oni nie zostaną ewakuowani. To mięso dla maszyny, tak jak cała reszta.

Holden wydał cichy odgłos satysfakcji. Miller kiwnął głową, ale coś jeszcze nie dawało mu spokoju. Bandyci z Ceres w kradzionych pancerzach byli przeznaczeni na ofiarę, ale to nie znaczyło, że dotyczy to wszystkich. Wychylił się do przodu.

Łukowate przejście wiodące do portu wciąż było obstawione. Najemnicy w formacji, z bronią w gotowości. Jeśli już, to wyglądali na bardziej zdyscyplinowanych niż wcześniej. Miller zobaczył, jak facet na tyłach z dodatkowymi oznaczeniami na pancerzu wykrzyczał coś do mikrofonu.

Do tej chwili sądził, że nadzieja już umarła. Uważał, że zużył wszystkie karty, a jednak zaczął się wygrzebywać z grobu.

– Wstawaj – powiedział Miller.

– Co?

– Wstawaj. Oni będą się wycofywać.

– Kto?

Miller kiwnął głową w stronę najemników.

– Oni wiedzieli – wyjaśnił. – Spójrz na nich. Nie boją się. Nie ma śladu zmieszania. Czekali na to.

– I sądzisz, że przez to się wycofają?

– Nie zamierzają tu zostawać. Wstawaj.

Prawie jakby wydał ten rozkaz samemu sobie, Miller jęknął i dźwignął się na nogi. Bardzo bolały go kolana i kręgosłup. Nasilało się klikanie w płucach. Z brzucha dobiegł cichy, złożony dźwięk, który w innych okolicznościach byłby powodem do niepokoju. Gdy tylko zaczął się ruszać, poczuł, że promieniowanie w krótkim odstępie czasu poczyniło w jego ciele nowe uszkodzenia. Skóra jeszcze go nie bolała, ale czuł, że to nadchodzi, jak przerwa między silnym oparzeniem a pojawieniem się pęcherzy. Jeśli przeżyje, będzie cierpiał.

Jeśli przeżyje, wszystko będzie bolało.

Obudziło się jego ja śmierci. Poczucie uwolnienia, ulgi, odpoczynku było niczym utrata czegoś cennego. Nawet gdy paplająca, zajęta, przypominająca maszynę część jego umysłu nieustannie pracowała, szukając drogi naprzód, miękki, obolały środek duszy Millera namawiał go do przerwy, odpoczynku i odpuszczenia wszystkiego.

– Czego szukamy? – zapytał Holden. Wstał. Żyłka w jego lewym oku pękła i białko przybrało krwistoczerwoną barwę.

Czego szukamy? – powtórzyło ja śmierci.

– Będą się wycofywać – powiedział Miller, odpowiadając na pytanie zadane przez Holdena. – Pójdziemy za nimi. Trzymajmy się poza zasięgiem, żeby idący z tyłu nie nabrali ochoty strzelania do nas.

– A czy wszyscy inni nie zrobią tego samego? Znaczy, gdy ich nie będzie, to czy wszyscy tutaj nie ruszą w stronę portu?

– Tego się spodziewam – przyznał Miller. – Więc dobrze byłoby znaleźć się na czele peletonu. Patrz. Tam.

Nie było tego wiele. Zmiana w postawie najemników, przesunięcie zbiorowego środka ciężkości. Miller zakaszlał. Zabolało bardziej niż powinno.

Czego szukamy? – ponownie zapytało jego ja śmierci, tym razem z większym naciskiem. Nie masz odpowiedzi? Sprawiedliwości? Kolejnej szansy na kopa w jaja od świata? Co takiego kryje się za tym przejściem, czego nie znajdziesz w czystszej, mniej bolesnej formie w swoim własnym pistolecie?

Dowódca najemników zrobił krok w tył i ruszył w głąb korytarza, znikając z pola widzenia. Na jego miejscu pojawiła się Julie Mao, obserwując odejście. Obejrzała się na Millera. Gestem wezwała go do ruchu.

– Jeszcze nie – powiedział.

– Kiedy? – zapytał Holden, zaskakując Millera. Julie w jego głowie znikła i wrócił do realnego świata.

– Lada chwila – powiedział.

Powinien ostrzec tego gościa. Tak było fair. Jeśli człowiekowi odbijało, to powinien przynajmniej tyle zrobić dla partnera, by mu o tym powiedzieć. Miller odchrząknął. To też bolało.

Możliwe, że zaczynam mieć halucynacje lub myśli samobójcze. Może będziesz musiał mnie zastrzelić.

Holden obejrzał się na niego. Automaty pachinko oświetliły ich krzykliwym niebieskim i zielonym światłem.

– Co? – zapytał Holden.

– Nic. Próbuję odzyskać równowagę – odpowiedział Miller.

Gdzieś z tyłu krzyknęła kobieta. Miller obejrzał się i zobaczył, jak odpycha rzygające zombie, już cała pokryta śliską, brązową mazią. Najemnicy w przejściu cicho cofnęli się i ruszyli w głąb korytarza.

– Chodź – powiedział Miller.

Razem z Holdenem ruszyli w stronę łuku przejścia. Miller wcisnął kapelusz na głowę. Głośne słowa, krzyki, niskie, charkotliwe dźwięki wymiotujących ludzi. Wymienniki powietrza wysiadały, powietrze nabierało głębokiej, silnej woni wołowego rosołu i kwasu. Miller miał wrażenie, że ma kamień w bucie, ale był prawie pewien, że gdyby zajrzał, znalazłby tylko czerwoną plamę w miejscu, w którym zaczynała się rozpadać skóra.

Nikt do nich nie strzelał. Nikt nie kazał się zatrzymać.

Przy wyjściu Miller poprowadził Holdena pod ścianę, a potem wystawił głowę za róg. Wystarczyło mu ćwierć sekundy, by przekonać się, że długi, szeroki korytarz jest pusty. Najemnicy wykonali zadanie i zostawiali Erosa swojemu losowi. Otworzyło się ich okno. Droga wolna.

Ostatnia szansa, pomyślał, mając na myśli równocześnie ostatnią szansę na życie i na śmierć.

– Miller?

– Tak – potwierdził. – Wygląda czysto. Chodźmy. Zanim zrobią to wszyscy.





Rozdział trzydziesty pierwszy





Holden


W brzuchu Holdena coś się ruszało. Zignorował to i skupiał wzrok na plecach Millera. Tyczkowaty detektyw pędził korytarzem w stronę portu, zatrzymując się od czasu do czasu przy skrzyżowaniach, by ostrożnie wyjrzeć za róg na wypadek problemów. Miller zmienił się w maszynę. Holden mógł tylko próbować za nim nadążyć.

Zawsze w tej samej odległości przed nimi znajdowali się najemnicy pilnujący wyjścia z kasyna. Kiedy oni szli, Miller szedł. Kiedy zwalniali, Miller zwalniał. Oczyszczali drogę do portu, ale jeśli uznają, że jacyś mieszkańcy za bardzo się zbliżają, zapewne otworzą ogień. Zdecydowanie nie mieli problemu ze strzelaniem do wszystkich, na których natykali się po drodze. Zabili już dwie takie osoby. Obie wymiotowały brązową mazią. Jak, u diabła, te rzygające zombie tak szybko tam trafiły?

– Jak, u diabła, te rzygające zombie tak szybko tam trafiły? – powiedział do pleców Millera.

Detektyw wzruszył lewą ręką, ściskając w prawej pistolet.

– Chyba nie mieli dość tego świństwa z ciała Julie, żeby zakazić całą stację – odparł, nie zwalniając. – Domyślam się, że to była pierwsza partia. To ci, których poddali inkubacji, żeby zebrać dość mazi na zakażenie schronów.

To miało sens. A kiedy kontrolowana część eksperymentu zmieniła się w gówno, wystarczyło ich wypuścić na resztę populacji. Zanim ludzie zorientują się, co się tu dzieje, połowa będzie już zakażona. Wszystko było tylko kwestią czasu.

Zatrzymali się na krótko na skrzyżowaniu korytarzy, obserwując, jak dowódca najemników zatrzymuje się sto metrów przed nimi i przez minutę rozmawia przez radio. Holden wciąż dyszał i próbował odzyskać oddech, gdy grupa ruszyła ponownie, a Miller podążył ich śladem. Wyciągnął rękę, chwycił pasek detektywa i pozwolił się ciągnąć Millerowi. Skąd ten chudy Pasiarz czerpał swoją energię?

Detektyw stanął. Twarz miał wypraną z emocji.

– Kłócą się – powiedział.

– Co?

– Dowódca tamtej grupy i część ludzi. Kłócą się o coś – wyjaśnił Miller.

– I co z tego? – zapytał Holden, a potem wykaszlał sobie coś mokrego na rękę. Wytarł to o spodnie, nie sprawdzając, czy była w tym krew. Proszę, niech to nie będzie krew.

Miller znowu wzruszył ręką.

– Wygląda na to, że nie wszyscy są w tym samym zespole – powiedział.

Grupa najemników skręciła w kolejny korytarz, a Miller poszedł za nimi, ciągnąc za sobą Holdena. Były to już poziomy zewnętrzne, pełne magazynów oraz warsztatów naprawczych statków. Nawet w najlepszych czasach nie było tu dużego ruchu pieszego, a teraz ich kroki odbijały się echem jak w mauzoleum. Najemnicy przed nimi znowu skręcili i zanim Miller z Holdenem dotarli do skrzyżowania, w ich polu widzenia pojawił się samotny człowiek.

Nie wydawał się uzbrojony, więc Miller ruszył ku niemu ostrożnie, niecierpliwie sięgając do tyłu i zrywając rękę Holdena ze swojego paska. Gdy się uwolnił, wyciągnął lewą rękę do góry w charakterystycznym, policyjnym geście.

– To niebezpieczne miejsce na samotne wycieczki, proszę pana – powiedział.

Mężczyzna był teraz niecałe piętnaście metrów od nich i zaczął szybciej iść w ich stronę. Ubrany był jak na przyjęcie, w tani smoking z falbaniastą koszulą i jaskrawoczerwoną muszką. Na jednej nodze miał lśniący czarny but, drugą stopę osłaniała tylko czerwona skarpetka. Z kącików ust ciekły mu brązowe wymiociny, brudząc cały przód białej koszuli.

– Cholera – rzucił Miller i uniósł pistolet.

Holden chwycił go za rękę i pociągnął ją w dół.

– Facet jest niewinny – powiedział Holden, którego na widok rannego i zakażonego mężczyzny zapiekły oczy. – Jest niewinny.

– Ale nadal tu idzie – zauważył Miller.

– To idź szybciej – zasugerował Holden. – A jeśli zastrzelisz jeszcze kogoś bez mojego pozwolenia, nie wejdziesz na mój statek. Zrozumiałeś?

– Zaufaj mi – powiedział Miller. – Śmierć to najlepsze, co może się dzisiaj przydarzyć temu facetowi. W niczym mu nie pomagasz.

– Nie ty będziesz o tym decydował – powiedział Holden tonem zdradzającym złość.

Miller zaczął odpowiadać, ale Holden uniósł rękę i mu przerwał.

– Chcesz się dostać na Rosa? To ja rządzę. Żadnych pytań, żadnych bzdur.

Krzywy uśmieszek Millera rozpełzł na całą twarz.

– Tak jest, sir. Nasi najemnicy wysforowali się do przodu. – Wskazał w głąb korytarza.

Miller kiwnął głową i ruszył ponownie równym, maszynowym tempem. Holden się nie odwrócił, ale jeszcze długo słyszał w korytarzu za sobą płacz mężczyzny, którego prawie zastrzelił Miller. Aby stłumić te dźwięki, które po pokonaniu kilku zakrętów rozbrzmiewały zapewne tylko w jego głowie, zaczął znowu nucić motyw z Misko i Marisko.

Mama Elise, która zostawała z nim w domu, kiedy był jeszcze bardzo mały, zawsze przynosiła mu coś do jedzenia podczas oglądania i siedziała z nim, trzymając dłoń na jego głowie i bawiąc się włosami. Śmiała się z przygód dinozaurów jeszcze głośniej niż on. W któreś Haloween zrobiła mu dużą pomarańczową czapkę, dzięki której stał się złym Księciem Mungo. W ogóle, to czemu ten gość próbował złapać dinozaury? Tak naprawdę nigdy nie było to zbyt jasne. Może po prostu lubił dinozaury. Kiedyś użył promienia zmniejszającego i...

Holden wpadł na plecy Millera. Detektyw zatrzymał się nagle i teraz usuwał się szybko w boczny korytarz, przykucając, by ukryć się w cieniu. Holden poszedł w jego ślady. Jakieś trzydzieści metrów przed nimi grupa najemników zrobiła się znacznie większa i podzieliła się na dwie części.

– Tak jest – stwierdził Miller. – Mnóstwo ludzi ma dzisiaj fatalny dzień.

Holden kiwnął głową i starł z twarzy coś mokrego. Krew. Nie sądził, żeby zderzenie z plecami Millera było na tyle silne, by rozbić nos, ale miał podejrzenie, że krwawienie już nie ustanie. Błony śluzowe robiły się bardzo delikatne. Czy to nie był element choroby popromiennej? Oderwał pasek z koszuli, podzielił na dwa, a potem zwinął je i wepchnął do nosa, cały czas obserwując scenę w korytarzu.

Stały tam dwie wyraźnie rozdzielone grupy, które wdały się w energiczną kłótnię. Normalnie nie byłoby to problemem. Holdena zwykle nie obchodziły problemy najemników, jednak tym razem było ich blisko setki, byli silnie uzbrojeni i blokowali korytarz prowadzący do jego statku. A to sprawiało, że warto było przyglądać się kłótni.

– Nie wszyscy z Protogenu odjechali – powiedział cicho Miller, wskazując na jedną z grup. – Ci faceci z prawej nie wyglądają jak miejscowa ekipa.

Holden przyjrzał się wskazanej grupie. Wyglądali zdecydowanie bardziej profesjonalnie. Mieli dobrze dopasowane pancerze. Druga grupa wyglądała, jakby składała się głównie z facetów wyposażonych w sprzęt do tłumienia zamieszek i było tam tylko kilku w pancerzach bojowych.

– Chcesz zgadywać, o co się kłócą? – zapytał Miller.

– Hej, możemy też polecieć? – powiedział Holden z udawanym akcentem z Ceres. – Uch, nie, musicie tu jeszcze zostać i, uch, kontrolować rozwój sytuacji. Dajemy słowo, że będzie całkowicie bezpiecznie i pozostanie na miejscu absolutnie nie będzie obejmować zmiany w rzygające zombie.

Udało mu się wywołać chichot Millera, a potem w korytarzu wybuchła strzelanina. Obie strony sporu strzelały do siebie z broni automatycznej praktycznie z przyłożenia. Hałas był ogłuszający. Ludzie krzyczeli i rozpadali się na kawałki, spryskując korytarz i siebie nawzajem krwią i częściami ciał. Holden padł płasko na podłogę, ale dalej przyglądał się strzelaninie.

Po pierwszej wymianie ognia ocalali z obu grup zaczęli się oddalać w przeciwne strony, cały czas strzelając w biegu. Podłoga na skrzyżowaniu korytarzy była zasłana trupami. Holden oszacował, że w ciągu pierwszych kilku sekund strzelaniny zginęło przynajmniej dwadzieścia osób. Odgłosy walki robiły się coraz odleglejsze w miarę, jak dwie grupy strzelały do siebie z głębi korytarza.

Jedno z ciał na środku skrzyżowania nagle poruszyło się i uniosło głowę, jednak zanim ranny człowiek zdążył się całkiem podnieść, pośrodku jego osłony twarzy pojawił się otwór po pocisku i padł z powrotem, już ostatecznie martwy.

– Gdzie jest twój statek? – zapytał Miller.

– Winda jest na końcu tego korytarza – odparł Holden.

Miller splunął na podłogę krwistą flegmą.

– A korytarz przecina teraz strefę wojny, z uzbrojonymi obozami strzelającymi do siebie z obu stron – skomentował. – Chyba moglibyśmy spróbować przez niego przebiec.

– Mamy jakąś inną opcję? – zapytał Holden.

Miller zajrzał w swój terminal.

– Jesteśmy już pięćdziesiąt trzy minuty po terminie wyznaczonym przez Naomi – powiedział. – Ile jeszcze czasu chcesz zmarnować?

– Wiesz, nigdy nie byłem za dobry z matmy – rzucił Holden. – Ale na oko jest tam z każdej strony korytarza po czterdziestu ludzi. Korytarz ma jakieś trzy, trzy i pół metra szerokości. To oznacza osiemdziesięciu strzelających do nas na długości trzech metrów. Mogą nas trafić nawet przypadkiem. Pomyślmy o planie B.

Jakby na podkreślenie jego argumentu w bocznym korytarzu znowu wybuchła strzelanina, z pociskami zrywającymi kawałki gumowatej izolacji ścian i rozrywającymi ciała na podłodze.

– Ciągle się cofają – zauważył Miller. – Strzały oddano z większej odległości. Pewnie możemy po prostu przeczekać. O ile możemy.

Szmatki, które Holden wepchnął sobie do nosa, nie zahamowały krwawienia, jedynie je zatamowały. Czuł teraz strumyczek krwi spływający po gardle, od czego zbierało mu się na mdłości. Miller miał rację. Na tym etapie zbliżali się do końca swoich możliwości przeczekiwania czegokolwiek.

– Cholera, żebyśmy chociaż mogli zadzwonić i zapytać, czy Naomi w ogóle tam jest – powiedział Holden, patrząc na migający komunikat Brak sieci na swoim terminalu.

– Ciii – wyszeptał Miller, przykładając palec do ust. Wskazał w stronę, z której przyszli, a Holden usłyszał zbliżające się ciężkie kroki.

– Spóźnieni goście na imprezę – skomentował, Holden przytaknął. Mężczyźni odwrócili się, kierując broń w głąb korytarza i czekali.

Zza rogu wyszła grupa czterech mężczyzn z wyposażeniem do kontroli zamieszek. Nie nieśli broni w gotowości, a dwóch zdjęło hełmy. Najwyraźniej nie słyszeli o nowym punkcie spornym. Holden czekał, żeby Miller zaczął strzelać, a kiedy tego nie zrobił, odwrócił się, by na niego spojrzeć. Miller tylko na niego popatrzył.

– Nie ubrałem się dość ciepło – powiedział prawie przepraszająco.

Holden potrzebował pół sekundy, by zrozumieć, co Miller miał na myśli.

Udzielił zgody na strzelanie, pierwszy naciskając spust. Wycelował w jednego z mafijnych zbirów bez hełmu i strzelił mu w twarz, po czym kontynuował ostrzał grupy, aż jego zamek zablokował się w otwartej pozycji po wystrzelaniu magazynka. Miller zaczął strzelać ułamek sekundy po pierwszym strzale Holdena i również zużył całą amunicję. Gdy było po wszystkim, czterej bandyci leżeli twarzami w dół na korytarzu. Holden wypuścił powietrze w oddechu, który zmienił się w westchnięcie i usiadł na podłodze.

Miller podszedł do zastrzelonych i kolejno szturchnął każdego stopą, wymieniając równocześnie magazynek w pistolecie. Holden nie zawracał sobie głowy przeładowaniem swojej broni. Miał dość strzelania. Schował opróżniony pistolet do kieszeni i dołączył do gliniarza. Po chwili schylił się i zaczął odpinać najmniej uszkodzony pancerz. Miller pytająco uniósł brew, ale nie pomógł.

– Spróbujemy przebiec – powiedział Holden, przełykając smak krwi i wymiocin w gardle, po czym zdjął z pierwszego mężczyzny osłonę torsu. – Ale może będzie lepiej, jeśli to założymy.

– Może pomóc – zgodził się Miller, po czym ukląkł, by pomóc rozebrać drugiego.

Holden założył pancerz zdjęty z trupa, bardzo starał się przy tym uwierzyć, że różowa smuga na plecach zdecydowanie nie była śladem po mózgu. Zapinanie mocowań było wyczerpujące. Palce miał niezdarne i zdrętwiałe. Podniósł osłonę ud, ale po chwili ją odłożył. Wolał pobiec szybciej. Miller skończył już zapinanie swojego pancerza i podniósł jeden z nieuszkodzonych hełmów. Holden znalazł sobie hełm z tylko jednym wgnieceniem i wcisnął go na głowę. Wydawał się tłusty od środka, więc cieszył się, że nie ma już zmysłu węchu. Podejrzewał, że jego poprzedni właściciel nie kąpał się zbyt często.

Miller grzebał z boku hełmu, aż udało mu się włączyć radio. Głos policjanta został powtórzony ułamek sekundy później w głośniczkach hełmu Holdena, gdy powiedział:

– Hej, wychodzimy z korytarza! Nie strzelajcie! Chcemy się przyłączyć!

– Może przynajmniej jedna strona nie będzie teraz do nas strzelać – powiedział do Holdena po wyłączeniu kciukiem mikrofonu.

Ruszyli z powrotem przez korytarz i zatrzymali się dziesięć metrów od skrzyżowania. Holden zaczął odliczać od trzech, a potem wystartował do najszybszego biegu, na jaki potrafił się zdobyć. Zdawał sobie sprawę, że porusza się koszmarnie powoli, ale miał wrażenie, że ma nogi z ołowiu. Jego bieg przypominał poruszanie się w wodzie. Jak w koszmarze. Tuż za sobą słyszał Millera, który głośno uderzał butami o betonową podłogę i dyszał chrapliwie.

Potem słyszał już tylko wystrzały. Nie potrafił stwierdzić, czy plan Millera zadziałał. Nie wiedział, z której strony dochodzą strzały. Kanonada była ciągła i ogłuszająca, a zaczęła się natychmiast, gdy wbiegli w korytarz. Kiedy znalazł się trzy metry od drugiej strony, obniżył środek ciężkości i skoczył do przodu. W niewielkim ciążeniu Erosa wydawał się lecieć i prawie dotarł na drugą stronę, gdy seria pocisków trafiła w jego pancerz nad żebrami i z solidnym impetem rzuciła o ścianę korytarza. Przepełzł resztę drogi pośród pocisków uderzających wokół nóg. Jeden z nich przeleciał przez mięsień łydki.

Miller potknął się o niego, lecąc może metr dalej w głąb korytarza i opadł w bezładną stertę. Holden podczołgał się do niego.

– Żyjesz jeszcze?

Miller kiwnął głową.

– Trafili mnie. Mam złamaną rękę. Nie zatrzymujmy się – wydyszał.

Holden podniósł się na nogi, choć lewa sprawiała wrażenie, jakby płonęła, gdy mięśnie łydki zacisnęły się wokół otwartej rany. Podciągnął Millera do góry, a potem oparł się na nim i razem pokuśtykali w stronę windy. Lewa ręka Millera zwisała bezużytecznie przy boku, a z jego dłoni ściekała krew.

Holden wcisnął przycisk przywołania windy, a potem obaj oparli się o siebie, czekając. Mamrotał pod nosem melodię z Misko i Marisko, a po kilku sekundach przyłączył się do niego Miller.

Po wejściu do windy Holden wcisnął przycisk stanowiska Rosynanta i czekał, aż winda zatrzyma się przy pustych szarych drzwiach śluzy bez zacumowanego statku. Wtedy wreszcie pozwoli sobie położyć się na podłodze i umrzeć. Nie mógł się już doczekać chwili, gdy jego wysiłki będą mogły się wreszcie skończyć z ulgą, która zaskoczyłaby go, gdyby jeszcze był zdolny odczuwać zaskoczenie. Miller puścił go i zsunął się po ścianie windy, zostawiając na lśniącym metalu krwawy ślad kończący się przy kupce na podłodze. Zamknął oczy. Wyglądał, jakby mógł spać. Holden wpatrywał się w klatkę piersiową detektywa, unoszącą się i opadającą w nierównych, bolesnych oddechach, które stopniowo robiły się spokojniejsze i płytsze.

Zazdrościł mu, ale zanim będzie mógł się położyć, musi zobaczyć zamknięte drzwi śluzy. Zaczął się lekko złościć na windę, że jazda trwa tak długo.

W końcu się zatrzymała, rozsuwając drzwi przy akompaniamencie radosnego dzwonka.

Po drugiej stronie stał Amos z karabinkami szturmowymi w każdej dłoni i dwoma pasami magazynków przewieszonymi przez ramiona. Przejechał spojrzeniem po Holdenie, zerknął na Millera i wrócił wzrokiem do pierwszego z mężczyzn.

– Jezu, kapitanie, wyglądasz jak trup.





Rozdział trzydziesty drugi





Miller


Umysł Millera odtwarzał się powoli, zaliczając kilka falstartów. We śnie próbował ułożyć puzzle, których elementy nieustannie zmieniały kształt i za każdym razem, gdy już był na granicy złożenia całego obrazu, sen zaczynał się od początku. Pierwsze, co sobie uświadomił, to ból w krzyżu, potem ciężar rąk i nóg, później mdłości. Im bliżej był świadomości, tym bardziej próbował ją odsunąć. Wyobrażone palce próbowały ukończyć układankę, ale zanim zdołał wszystko do siebie dopasować, otworzył oczy.

Nie mógł ruszyć głową. Miał coś w szyi: gruby zestaw czarnych rurek wychodzących z ciała i znikających poza polem widzenia. Próbował unieść ręce, odepchnąć tę inwazyjną, wampiryczną rzecz, ale nie potrafił.

Dorwało mnie, pomyślał z przerażeniem. Jestem zakażony.

Z lewej strony pojawiła się kobieta. Zdziwiło go, że to nie Julie. Ciemnobrązowa skóra, ciemne oczy z lekkim śladem skosu. Uśmiechnęła się do niego. Czarne włosy spadające w dół z boku twarzy.

W dół. Było jakieś w dół. Czyli ciążenie. Lecieli na ciągu. Co wydawało się bardzo ważne, ale nie pamiętał powodu.

– Cześć, detektywie – odezwała się Naomi. – Witamy wśród żywych.

Gdzie jestem? – próbował powiedzieć, ale gardło miał nabite. Stłoczone jak zbyt wielu ludzi na stacji metra.

– Nie próbuj wstawać, mówić ani nic podobnego – ostrzegła go. – Byłeś nieprzytomny jakieś trzydzieści sześć godzin. Dobra wiadomość jest taka, że mamy szpital okrętowy z wojskowej klasy systemem eksperckim i zapasami dla piętnastu marines. Zużyliśmy chyba połowę tego na ciebie i kapitana.

Kapitan. Holden. Zgadza się. Walczyli. Korytarz i krzyczący ludzie. Komuś było niedobrze. Pamiętał kobietę o pustych oczach, pokrytą brązowymi wymiocinami, ale nie wiedział, czy to czasem nie był element koszmaru.

Naomi nadal mówiła. Coś o pełnej wymianie osocza i uszkodzeniu komórek. Próbował podnieść rękę i sięgnąć do niej, ale ręka była unieruchomiona taśmą. Ból w plecach dochodził z nerek i Miller zaczął się zastanawiać, co właściwie filtrują mu z krwi. Zamknął oczy i usnął, zanim zdążył podjąć decyzję, czy powinien odpocząć.

Tym razem nie męczyły go żadne sny. Obudził się znowu, gdy poruszyło się coś głęboko w jego gardle, szarpiąc krtań, a potem znikło. Nie otwierając oczu, obrócił się na bok, zakaszlał, zwymiotował i przeturlał się z powrotem.

Kiedy się obudził, oddychał samodzielnie. Gardło miał wyschnięte i obolałe, ale ręce nie były już unieruchomione. Z jego brzucha i boku wychodziły dreny, a z penisa wystawał cewnik grubości ołówka. Nic szczególnego go nie bolało, więc założył, że wpakowali w niego chyba wszystkie istniejące narkotyki. Ubranie zniknęło, miał na sobie jedynie cienkie papierowe wdzianko i sztywny opatrunek unieruchamiający lewą rękę. Na sąsiednim łóżku ktoś położył jego kapelusz.

Teraz, gdy wreszcie mógł się rozejrzeć, stwierdził, że szpital okrętowy wygląda jak oddział szpitalny z serialu z dużym budżetem. To nie był szpital, tylko wykonane w matowej czerni i srebrze wyobrażenie tego, jak szpital powinien wyglądać. Na skomplikowanych zawieszeniach unosiły się monitory, informując o jego ciśnieniu krwi, stężeniu kwasów nukleinowych, natlenieniu i równowadze płynów. Zobaczył dwa zegary odliczające osobno czas do podania następnej porcji autofagów i kolejnej dawki leków przeciwbólowych. Po drugiej stronie przejścia na drugim stanowisku statystyki Holdena wyglądały z grubsza tak samo.

Sam Holden wyglądał jak duch. Miał bladą skórę i twardówkę czerwoną od setki drobnych krwawień. Twarz rozdętą od sterydów.

– Cześć – odezwał się Miller.

Holden uniósł rękę i pomachał ospale.

– Przeżyliśmy – stwierdził Miller. Jego głos brzmiał jakby ciągnięto go przez uliczkę za nogi.

– Właśnie – potwierdził Holden.

– To było paskudne.

– Owszem.

Miller kiwnął głową. Zużył na to całą dostępną energię. Opadł na poduszkę i zapadł, jeśli nie w sen, to przynajmniej w nieświadomość. Tuż przed odejściem w niebyt jeszcze się uśmiechnął. Udało mu się. Był na statku Holdena. I znajdą to, co zostawiła dla nich Julie.

Obudziły go głosy.

– W takim razie może nie należało tego robić.

Kobieta. Naomi. Jakaś część Millera przeklęła ją za przeszkadzanie, ale w jej głosie brzmiały emocje – nie strach ani złość, ale na tyle bliskie im uczucia, by go zainteresować. Nie poruszył się, nie wypłynął nawet do końca na powierzchnię świadomości. Ale słuchał.

– Musiałem – odpowiedział Holden. Jego głos brzmiał na zaflegmiony, jak u kogoś, kto musi odkaszlnąć. – To, co stało się na Erosie... to zmieniło perspektywę na wiele spraw. Pewne rzeczy dławiłem w sobie.

– Kapitanie...

– Nie, wysłuchaj mnie. Kiedy siedziałem tam, myśląc, że wszystko, co mi zostało, to pół godziny z oszukującymi automatami do pachinko i śmierć... wtedy zrozumiałem, czego żałuję. Wiesz, czułem to wszystko, ten żal, że czegoś nie zrobiłem i że nigdy nie miałem na to odwagi. A teraz, gdy wiem, nie mogę tego po prostu zignorować. Nie mogę udawać, że nie istnieje.

– Kapitanie – powtórzyła Naomi, tym razem z większym naciskiem w głosie.

Nie mów tego, biedny draniu, pomyślał Miller.

– Zakochałem się w tobie, Naomi – oświadczył Holden.

Cisza nie trwała dłużej niż uderzenie serca.

– Nie, sir – odpowiedziała. – Nie zakochał się pan.

– Zakochałem. Wiem, co sobie myślisz. Przeżyłem potężną traumę i dopadło mnie to standardowe pragnienie afirmacji życia i wiązania się z ludźmi i może coś w tym jest. Ale musisz uwierzyć, że wiem, co czuję. I byłem tam, wiem, że to, czego pragnąłem najbardziej, to wrócić do ciebie.

– Kapitanie. Od jak dawna służymy razem?

– Co? Nie wiem dokładnie...

– W przybliżeniu.

– Osiem i pół kursu, czyli prawie pięć lat – przyznał Holden.

Miller słyszał zmieszanie w jego głosie.

– Dobrze. Z iloma członkami załogi dzielił pan w tym czasie koję?

– Czy to istotne?

– Trochę.

– Kilkoma.

– Więcej niż z tuzinem?

– Nie – zaprotestował, ale bez przekonania w głosie.

– Więc niech będzie dziesięć – zaproponowała Naomi.

– Dobrze. Ale to co innego. Nie mówię o drobnym pokładowym romansie na umilenie sobie lotu. Od kiedy...

Miller wyobraził sobie, że kobieta unosi rękę, ujmuje dłoń Holdena albo tylko ciężko na niego patrzy. Coś zatrzymało jego słowa.

– A wie pan, kiedy się w panu zakochałam, sir?

Smutek. Tym właśnie było to napięcie w jej głosie. Smutkiem. Rozczarowaniem. Żalem.

– Kiedy... kiedy ty...

– Mogę podać dokładny dzień – zapewniła Naomi. – To było w siódmym tygodniu pierwszego kursu. Wciąż oburzałam się, że jakiś Ziemianin wleciał spoza ekliptyki i zabrał mi stanowisko pierwszego oficera. Na początku niezbyt pana lubiłam. Był pan zbyt uroczy, zbyt ładny i zdecydowanie za wygodnie było panu w moim fotelu. Ale potem był ten poker w maszynowni. Pan, ja, dwóch chłopaków z Luny pracujących przy silnikach i Kamala Trask. Pamięta pan Trask?

– Była technikiem łączności. Ta, która miała...

– Figurę jak lodówka? Twarz jak szczeniak buldoga?

– Pamiętam ją.

– Strasznie się w panu zakochała. Zapłakiwała się do poduszki przez cały tamten kurs. Nie grała wtedy z nami, dlatego że interesował ją poker. Chciała po prostu oddychać tym samym powietrzem, co pan, i wszyscy o tym wiedzieli. Nawet pan. I tego wieczora obserwowałam was uważnie, a pan ani przez chwilę jej nie podprowadzał. Nie dał jej pan żadnego powodu sądzić, że ma u pana jakąś szansę. A mimo to traktował ją pan z szacunkiem. Wtedy po raz pierwszy pomyślałam, że może być pan przyzwoitym pierwszym i pierwszy raz zapragnęłam być dziewczyną w pana pryczy na koniec zmiany.

– Z powodu Trask?

– Tak, plus ma pan świetny tyłek, sir. Rzecz w tym, że latamy razem od ponad czterech lat i weszłabym w to z otwartymi rękami każdego dnia, gdyby tylko mnie pan poprosił.

– Nie wiedziałem – wymamrotał Holden. Wydawał się oszołomiony.

– Nie pytał pan. Zawsze wybierał pan sobie kogoś innego. I szczerze mówiąc, sądzę, że kobiety Pasiarzy pana odrzucały. Aż do Cant... Aż zostało nas tylko pięcioro. Widziałam, jak pan na mnie patrzy. I doskonale wiedziałam, co znaczą te spojrzenia, bo spędziłam cztery lata, obserwując je. Jednak zobaczył mnie pan dopiero, gdy zostałam jedyną kobietą na pokładzie, a to mi nie wystarczy.

– Nie wiem...

– Tak, sir, nie wie pan. Właśnie o to chodzi. Widziałam, jak uwodzi pan mnóstwo kobiet, i wiem, jak pan to robi. Skupia się pan na niej, podnieca się pan nią. A potem przekonuje siebie, że macie ze sobą jakąś szczególną więź, a gdy wreszcie pan w to uwierzy, ona zwykle też tak sądzi. Potem zaczynacie ze sobą sypiać i więź zaczyna słabnąć. Któreś z was wypowiada słowa w rodzaju profesjonalizm albo właściwe granice czy zaczyna się martwić tym, co pomyśli załoga, i wszystko zaczyna się rozpadać. A potem one wciąż pana lubią. Wszystkie. Robi pan to tak dobrze, że nawet one nie uważają, że powinny pana za to nienawidzić.

– To nieprawda.

– Ależ tak. I do czasu, aż nie zrozumiesz, że nie musisz się zakochiwać w każdej kobiecie, z którą chcesz iść do łóżka, nigdy nie będę wiedzieć, czy mnie kochasz, czy po prostu chcesz przelecieć. A nie pójdę z tobą do łóżka do czasu, aż ty będziesz to wiedzieć. Obstawiam, że nie chodzi o miłość.

– Chciałem tylko...

– Jeśli chcesz iść ze mną do łóżka – przerwała mu Naomi – bądź szczery. Miej dla mnie na to dość szacunku, dobrze?

Miller zakaszlał. Wcale nie chciał, nawet nie wiedział, że się to w nim zbiera. Jego brzuch się napiął, gardło zacisnęło i zakaszlał głęboko i mokro. A kiedy już zaczął, trudno było mu przestać. Usiadł z oczami załzawionymi od wysiłku. Holden leżał na swoim łóżku, a Naomi siedziała na sąsiednim, uśmiechając się, jakby nie było niczego do podsłuchania. Monitor Holdena wskazywał podwyższone tętno i ciśnienie krwi. Miller mógł mieć tylko nadzieję, że drań nie dostał erekcji z wciąż wprowadzonym cewnikiem.

– Cześć, detektywie – odezwała się Naomi. – Jak się czujesz?

Miller kiwnął głową.

– Bywało gorzej – rzucił. Ale po chwili: – Nie, właściwie nie. Ale żyję. Jak to wyglądało?

– Obaj byliście trupami – oznajmiła Naomi. – Serio, kilka razy musieliśmy wyłączać filtry klasyfikacyjne dla was obu. System ekspercki upierał się, żeby przekierować was do hospicjum i naszprycować morfiną.

Mówiła to lekkim tonem, ale jej uwierzył. Spróbował usiąść. Jego ciało wciąż wydawało się niemożliwie ciężkie, ale nie wiedział, czy był to efekt osłabienia, czy ciągu statku. Holden milczał z zaciśniętymi ustami. Miller udawał, że tego nie zauważa.

– Szacunki długofalowe?

– Obaj do końca życia będziecie musieli co miesiąc poddawać się kontroli pod kątem nowych raków. Kapitan ma nowy implant w miejscu, gdzie kiedyś była tarczyca, bo starą mu praktycznie ugotowało. Musieliśmy ci wyciąć jakieś pół metra jelita cienkiego, które nie chciało przestać krwawić. Obaj przez jakiś czas będziecie podatni na siniaki i jeśli chcecie mieć dzieci, to lepiej, żebyście mieli odłożone nasienie w jakimś banku spermy, bo wszystkie wasze małe żołnierzyki będą teraz miały po dwie główki.

Miller zaśmiał się cicho. Jego monitory zamrugały do trybu alarmu, ale po chwili zgasły.

– Mówisz jak przeszkolony technik medyczny – zauważył.

– Nic z tych rzeczy. Jestem inżynierem, ale codziennie czytałam wydruki, więc opanowałam słownictwo. Żałuję, że nie ma z nami Sheda – powiedziała, pierwszy raz ze smutkiem w głosie.

To był drugi raz, gdy ktoś wspomniał Sheda. Stała za tym jakaś historia, ale Miller nie próbował drążyć.

– Wypadną mi włosy? – zapytał.

– Może – przyznała Naomi. – System podał ci mnóstwo leków, które powinny temu zapobiec, ale jeśli mieszki włosowe umrą, to po sprawie.

– No tak. Dobrze, że wciąż mam kapelusz. Co z Erosem?

Udawany lekki ton Naomi tym razem zawiódł.

– Jest martwy – odezwał się Holden z łóżka, odwracając się w stronę Millera. – Chyba byliśmy ostatnim statkiem, który z niego wyleciał. Stacja nie odpowiada na próby nawiązania łączności, a wszystkie systemy automatyczne przeszły w tryb blokady kwarantanny.

– Statki ratunkowe? – zapytał Miller i znowu zakaszlał. Wciąż bolało go gardło.

– Nic z tego nie będzie. – Tym razem Naomi. – Na stacji było półtora miliona ludzi. Nikt nie ma zasobów, żeby przeprowadzić tego rodzaju operację ratunkową.

– Przecież – zauważył Holden – trwa wojna.


* * *

System statku przyciemnił światła na noc. Miller leżał na łóżku. System ekspercki przełączył jego leczenie do nowej fazy i przez ostatnie trzy godziny miał na zmianę fale gorączki i dreszczy wzbudzających klekotanie zębami. Bolały go zęby i końce palców pod paznokciami. Nie było mowy o śnie, więc leżał w mroku i próbował się ogarnąć.

Zastanawiał się, jak jego dawni partnerzy oceniliby jego zachowanie na Erosie. Havelock. Muss. Spróbował wyobrazić ich sobie na swoim miejscu. Zabijał ludzi, i to z zimną krwią. Eros był polem śmierci, a gdy ludzie pilnujący prawa chcieli twojej śmierci, prawo przestawało obowiązywać. Zresztą niektórzy z dupków, których zabił, odpowiadali za śmierć Julie.

Tak więc... zabijanie z zemsty. Czy naprawdę zszedł do poziomu zabijania z zemsty? Smutna myśl. Spróbował wyobrazić sobie Julie siedzącą przy nim tak, jak Naomi siedziała obok Holdena. Zadziałało, jakby tylko czekała na zaproszenie. Julie Mao, której nigdy tak naprawdę nie znał. Uniosła dłoń na powitanie.

I co z nami? – zapytał, patrząc w jej ciemne, nierzeczywiste oczy. Czy ja cię kocham, czy tylko tak bardzo tego chcę, że nie potrafię odróżnić?

– Hej, Miller – odezwał się Holden i Julie zniknęła. – Nie śpisz?

– Nie. Nie potrafię.

– Ja też.

Przez chwilę milczeli. System ekspercki mruczał coś do siebie. Lewa ręka Millera swędziała pod opatrunkiem – tkanka przechodziła kolejną fazę wymuszonego wzrostu.

– Radzisz sobie? – zapytał Miller.

– Czemu miałbym sobie nie radzić? – zapytał ostro Holden.

– Zabiłeś tego faceta – przypomniał Miller. – Tam na stacji. Zastrzeliłeś go. To znaczy, wiem, że wcześniej zdarzało ci się strzelać do ludzi. Na przykład w hotelu. Ale tam na koniec faktycznie strzeliłeś komuś w twarz.

– Owszem. Strzeliłem.

– Radzisz sobie z tym?

– Jasne – zapewnił Holden za szybko.

Szumiały wymienniki powietrza, a mankiet do pomiaru ciśnienia na zdrowej ręce Millera ścisnął go jak dłoń. Holden milczał, ale gdy Miller wytężył wzrok, zobaczył na monitorze podwyższone ciśnienie krwi i zwiększenie aktywności mózgu.

– Zawsze kazali nam brać urlop – odezwał się.

– Co?

– Kiedy kogoś postrzeliliśmy. Niezależnie od tego, czy zginął, czy nie, zawsze kazali nam iść na urlop. Zdać broń. Porozmawiać z psychologiem.

– Biurokraci – rzucił Holden.

– Mieli trochę racji – odpowiedział Miller. – Strzelanie do ludzi coś z tobą robi. Zabicie kogoś... to jeszcze gorsze. Nie ma znaczenia, czy mu się to należało albo czy miałeś jakiś wybór. A przynajmniej ma to niewielkie znaczenie. W każdym razie nie załatwia sprawy.

– Wydaje się jednak, że ty sobie z tym poradziłeś.

– Może – przyznał Miller. – Słuchaj. To wszystko, co tam wtedy mówiłem o tym, jak kogoś zabić... Że zostawienie ich przy życiu wcale im nie pomoże... Przykro mi, że do tego doszło.

– Myślisz, że nie miałeś racji?

– Nie. Ale i tak przykro mi z tego powodu.

– W porządku.

– Jezu. Słuchaj, próbuję ci powiedzieć, że to dobrze, że masz z tym problemy. To dobrze, że nie możesz przestać tego słyszeć lub widzieć. Ta część, gdy cię to nawiedza – tak właśnie powinno być.

Holden przez chwilę milczał. Kiedy znów się odezwał, jego głos był bezbarwny jak kamień.

– Wiesz, już wcześniej zabijałem ludzi. Tylko że wtedy byli sygnałem na radarze. Ja...

– To nie to samo, prawda? – powiedział Miller.

– Owszem – potwierdził Holden. – Czy to mija?

Czasem, pomyślał Miller.

– Nie – odpowiedział. – A przynajmniej, nie mija, jeśli masz duszę.

– W porządku. Dzięki.

– Jeszcze jedno.

– Tak?

– Wiem, że to nie moja sprawa, ale naprawdę nie dałbym się jej odsunąć. Bo wiesz, nie rozumiesz seksu, miłości i kobiet. To znaczy tylko, że urodziłeś się z fiutem. A ta dziewczyna, Naomi... Wydaje się warta odrobiny wysiłku, wiesz?

– Owszem – zgodził się Holden. Po czym dodał: – Możemy nigdy więcej o tym nie rozmawiać?

– Jasne.

Statek zatrzeszczał i ciążenie przesunęło się o stopień w prawo Millera. Korekta kursu. Nic ciekawego. Miller zamknął oczy i spróbował zmusić się do zaśnięcia. Jego głowa była pełna trupów, Julie, miłości i seksu. Holden powiedział coś ważnego na temat wojny, ale nie potrafił poskładać kawałków. Ciągle zmieniały kształty. Miller westchnął i przesunął się tak, że zablokował jeden z drenów, więc musiał się poprawić ponownie, żeby uciszyć alarm.

Kiedy znowu włączył się mankiet do pomiaru ciśnienia krwi, za rękę trzymała go Julie, przysuwając się tak blisko, że jej usta prawie dotknęły mu ucha. Otworzył oczy, widząc równocześnie wyobrażoną dziewczynę i monitory, które by zasłoniła, gdyby faktycznie tam była.

Ja też cię kocham, powiedziała, i zaopiekuję się tobą.

Uśmiechnął się, widząc, jak cyfry zmieniają się wraz z przyśpieszeniem rytmu serca.





Rozdział trzydziesty trzeci





Holden


Holden z Millerem leżeli na plecach w szpitalu okrętowym jeszcze przez pięć dni, podczas gdy Układ Słoneczny wokół nich płonął. Doniesienia o zniszczeniu Erosa były bardzo różne, od potężnej zapaści ekologicznej spowodowanej przez związany z wojną brak zapasów, przez sekretny atak Marsa, po wypadek z tajną bronią biologiczną Pasiarzy. Analizy planet wewnętrznych głosiły, że SPZ oraz im podobni terroryści pokazali wreszcie, jak mogą być niebezpieczni dla niewinnych populacji cywilnych. Pas obwiniał Marsa lub załogi konserwacyjne z Erosa oraz SPZ za dopuszczenie do tego.

A potem grupa marsjańskich fregat zablokowała Pallas, bunt na Ganimedzie zakończył się z szesnastoma ofiarami, a rząd na Ceres ogłosił zajęcie wszystkich zadokowanych do stacji statków zarejestrowanych na Marsie. Groźby i oskarżenia przy ciągłym akompaniamencie wezwań do wojny nie ustawały. To, co zdarzyło się na Erosie, było tragedią i zbrodnią, ale się skończyło, a nowe niebezpieczeństwa pojawiały się co chwila w każdym zakątku zajmowanej przez ludzi przestrzeni.

Holden wyłączył kanał z wiadomościami, pokręcił się na koi i spróbował obudzić Millera, gapiąc się na niego. Nie zadziałało. Potężna dawka promieniowania nie zapewniła mu żadnych supermocy. Miller zaczął chrapać.

Holden usiadł, sprawdzając ciążenie. Poniżej jednej czwartej g. Czyli Aleksowi się nie śpieszyło. Naomi dawała jemu i Millerowi czas na ozdrowienie, zanim dotrą do tajemniczej asteroidy Julie.

Cholera.

Naomi.

Jej kilka ostatnich wizyt w szpitalu okrętowym było niezręcznych. Nigdy nie wróciła do tematu jego nieudanego wyznania miłosnego, ale czuł oddzielającą ich teraz barierę, co napełniało go żalem. A za każdym razem, gdy wychodziła z pomieszczenia, Miller odwracał wzrok i wzdychał, co tylko pogarszało sprawę.

Jednak nie mógł jej unikać w nieskończoność, niezależnie od tego, jak idiotycznie się czuł. Przerzucił nogi przez krawędź łóżka i opuścił je na podłogę. Nogi były słabe, ale wydawało się, że zdołają go utrzymać. Bolały go podeszwy stóp, jednak trochę mniej niż wszystko inne. Wstał, jedną ręką przytrzymując się łóżka, i sprawdził równowagę. Zachwiał się, ale został w pionie. Dwa kroki przekonały go, że w lekkim ciążeniu mógł chodzić. Za rękę pociągnął go wężyk kroplówki. Teraz został mu już tylko jeden worek czegoś niebieskawego. Nie miał pojęcia, co tam było, ale po otrzymanym od Naomi opisie tego, jak blisko śmierci się znalazł, uznał, że musi być ważne. Zdjął worek z haka na ścianie i wziął go do lewej ręki. Pokój pachniał środkami dezynfekcyjnymi i biegunką. Cieszył się, że może wyjść.

– Gdzie idziesz? – zapytał Miller rozespanym głosem.

– Na zewnątrz. – Holdenowi nagle przypomniał się czas, gdy miał piętnaście lat.

– W porządku – odpowiedział Miller i obrócił się na bok.

Właz do szpitala okrętowego mieścił się cztery metry od centralnej drabiny, Holden pokonał tę odległość powoli, ostrożnie przesuwając nogami, szeleszcząc cicho papierowymi kapciami po pokrytej wykładziną metalowej podłodze. Sama drabina okazała się nie do pokonania. Choć mostek mieścił się ledwie pokład wyżej, pokonanie trzech metrów było równie trudne, jak pokonanie trzystu. Wcisnął przycisk wezwania windy i po kilku sekundach otworzył się właz w podłodze, a z otworu z elektrycznym jękiem wyłoniła się platforma. Holden próbował na nią wskoczyć, ale zdołał jedynie wykonać coś w rodzaju spowolnionego upadku, który skończył się trzymaniem drabinki i klęczeniem na podnośniku. Zatrzymał windę, wyprostował się i uruchomił ją ponownie, po czym wjechał na następny poziom w postawie, która – jak miał nadzieję – bardziej przystawała kapitanowi.

– Jezu, kapitanie, nadal wyglądasz jak trup – skomentował Amos, gdy tylko winda się zatrzymała.

Mechanik rozłożył się na dwóch fotelach przy stanowisku czujników i przegryzał coś, co wyglądało jak pasek skóry.

– Ciągle to powtarzasz.

– Nie przestaje być prawdą.

– Nie masz jakiejś roboty, Amos? – odezwała się Naomi.

Siedziała przy jednej z konsol komputerowych, obserwując coś przemykającego przez ekran. Nie podniosła głowy, gdy Holden wjechał na pokład. Co było złym znakiem.

– Nie. To najnudniejszy statek, na jakim pracowałem, szefowo. Nie psuje się, nie cieknie, nawet nie ma żadnego irytującego dźwięku do usunięcia – odpowiedział Amos znad ostatniego kawałka przekąski. Zacisnął wargi.

– Zawsze pozostaje mycie podłóg – skomentowała Naomi i stuknęła w coś na ekranie przed sobą.

Amos przeniósł wzrok z niej na Holdena i z powrotem.

– Ach, właśnie, przypomniałem sobie. Lepiej pójdę do maszynowni i spojrzę na to... coś, co miałem obejrzeć – powiedział i dźwignął się z foteli. – Przepraszam, kapitanie.

Przecisnął się obok Holdena, wskoczył do windy i zjechał nią w stronę rufy. Właz pokładowy zamknął się tuż za nim.

– Cześć – odezwał się Holden do Naomi, gdy tylko Amos zniknął.

– Cześć – odpowiedziała, nie odwracając się.

To też nie był dobry znak. Miał nadzieję, że odesłanie Amosa oznaczało chęć rozmowy, jednak teraz nic na to nie wskazywało. Holden westchnął i, szurając nogami, doszedł do fotela obok niej. Opadł na niego z nogami bolącymi, jakby przebiegł kilometr, a nie przeszedł dwadzieścia parę kroków. Naomi nie związała włosów, zwisały teraz, zakrywając jej twarz z jego strony. Miał ochotę je odgarnąć, ale bał się, że jeśli spróbuje, kobieta złamie mu rękę pasiarskim kung-fu.

– Słuchaj, Naomi – zaczął, ale zignorowała go i wcisnęła jakiś przycisk na panelu. Urwał, gdy na ekranie przed nią pojawiła się twarz Freda.

– Czy to Fred? – zapytał, bo nie przyszło mu do głowy nic jeszcze głupszego.

– Powinieneś to zobaczyć. Przyszło z Tycho kilka godzin temu wiązką kierunkową, po tym, jak wysłałam im raport z wydarzeń.

Naomi wcisnęła przycisk odtwarzania i twarz Freda ożyła.

– Wygląda na to, Naomi, że mieliście tam naprawdę ciężko. W eterze pełno komentarzy na temat zamknięcia stacji i rzekomego wybuchu jądrowego. Nikt nie wie, co o tym myśleć. Informuj nas o rozwoju sytuacji. A w międzyczasie zdołaliśmy zhakować tę kostkę danych, którą tu zostawiliście. Niestety, nie na wiele się to przydało. Wygląda na to, że zawiera dane czujników z Donnagera, głównie emisje elektromagnetyczne. Próbowaliśmy szukać ukrytych wiadomości, ale moi najlepsi ludzie niczego nie potrafią znaleźć. Przesyłam dane do was, dajcie znać, jeśli coś znajdziecie. Tycho rozłącza się.

Ekran zgasł.

– Jak wyglądają te dane? – zapytał Holden.

– Tak jak powiedział – stwierdziła Naomi. – Dane czujników emisji elektromagnetycznych z Donnagera podczas ścigania przez tych sześć statków i podczas samej bitwy. Grzebałam w surowych danych, szukając czegoś ukrytego w środku, ale za nic nie mogę niczego znaleźć. Kazałam nawet Rosowi grzebać w tym przez kilka ostatnich godzin w poszukiwaniu wzorów. Ma naprawdę niezły soft do takich rzeczy, ale jak dotąd też nic.

Ponownie dotknęła ekranu i surowe dane zaczęły przemykać przez niego szybciej niż Holden nadążył je przeglądać. W małym oknie wewnątrz większego ekranu oprogramowanie do rozpoznawania wzorców Rosynanta próbowało znaleźć sens w danych. Holden przyglądał się temu przez minutę, ale jego oczy szybko straciły umiejętność skupienia.

– Porucznik Kelly zginął dla tych plików – powiedział. – Opuścił statek, gdy jego kumple wciąż walczyli. Marines nie robią takich rzeczy, chyba że to ważne.

Naomi wzruszyła ramionami i z rezygnacją wskazała na ekran.

– To właśnie było na kostce – skomentowała. – Może to coś steganograficznego, ale nie mam innego zestawu danych do porównania.

Holden zaczął stukać palcem w udo, zapominając chwilowo o bólu i problemach sercowych.

– Przypuśćmy więc, że te dane to wszystko, co tam jest. Nie ma nic ukrytego. Jakie znaczenie te informacje miałyby dla marsjańskiej floty?

Naomi odchyliła się na oparcie fotela i zamknęła oczy, palcem na przemian prostując i zwijając kosmyk włosów przy skroni.

– To głównie dane elektromagnetyczne, więc sporo materiału do sygnatury silnika. Promieniowanie napędu to najlepszy sposób śledzenia innych jednostek. Czyli mówi nam to, które statki gdzie się znajdowały podczas walki. Dane taktyczne?

– Może – zgodził się Holden. – Czy byłoby to dość ważne, by wysyłać z tym Kelly’ego?

Naomi głęboko wciągnęła powietrze i powoli je wypuściła.

– Nie sądzę – odrzekła.

– Ja też.

Coś pukało o dno jego świadomości, prosząc o wpuszczenie.

– O co chodziło z Amosem? – zapytał.

– Amos?

– To jak pojawił się w śluzie z dwoma karabinami na nasze powitanie – wyjaśnił.

– Wystąpiły pewne problemy podczas naszego powrotu na statek.

– Problemy dla kogo? – zapytał Holden.

Przy tych słowach Naomi się uśmiechnęła.

– Źli ludzie nie chcieli, żebyśmy hakowali blokadę Rosa. Amos ich przekonał. Nie sądzi pan chyba, sir, że czekaliśmy na pana?

Czyżby usłyszał uśmiech w jej głosie? Ślad fałszywej skromności? Flirtu? Powstrzymał się przed uśmiechem.

– Co Ros powiedział na temat danych, gdy puściłaś analizę? – zapytał.

– Masz – odpowiedziała Naomi i wcisnęła coś na panelu. Na ekranie pojawiła się długa lista danych tekstowych. – Dużo danych emisji elektromagnetycznych i widma widzialnego, trochę wycieku z uszkodzonych...

Holden sapnął. Naomi obejrzała się na niego.

– Ależ ze mnie dureń – skomentował Holden.

– Owszem. A dokładniej?

Holden dotknął ekranu i zaczął przewijać dane. Stuknął w jeden z długich ciągów liter i cyfr i odchylił się z powrotem z szerokim uśmiechem.

– Tutaj, o to chodzi – oznajmił.

– O co?

– Struktura kadłuba to nie jedyny sposób na rozpoznawanie jednostek. Jest najdokładniejszy, ale również działa na najmniejszych dystansach oraz – machnął wokół na Rosynanta – najłatwiej go oszukać. Zaraz po nim najlepszą metodą jest sygnatura silnika. Nie da się zamaskować wzorów promieniowania i emisji cieplnych. A na dodatek można je łatwo namierzyć z dużej odległości.

Holden włączył ekran przy swoim fotelu i wywołał bazę danych swój/obcy statku, po czym połączył ją z danymi na ekranie Naomi.

– Tym właśnie jest ta wiadomość, Naomi. Mówią Marsowi, kto zabił Donnagera, przez pokazanie im sygnatur silników.

– W takim razie czemu nie powiedzą po prostu „zabił nas ten i ten” w zwykłym, czytelnym pliku tekstowym? – zapytała Naomi ze sceptycznym wyrazem twarzy.

Holden pochylił się, znieruchomiał, otworzył usta, zamknął je i z westchnieniem z powrotem opadł na oparcie fotela.

– Nie wiem.

Z hydraulicznym jękiem obudził się do życia właz. Naomi obejrzała się w stronę drabiny.

– Idzie tu Miller.

Holden obrócił się popatrzeć, jak detektyw kończy powolną wspinaczkę z pokładu, na którym znajdował się szpital okrętowy. Wyglądał jak oskubany kurczak: szaroróżowe ciało okryte gęsią skórką. Papierowa piżama nie pasowała do kapelusza.

– Uch, mamy windę – poinformował go Holden.

– Że też o tym nie wiedziałem – odpowiedział Miller i z westchnieniem wciągnął się na pokład. – Daleko jeszcze?

– Na razie próbujemy rozwiązać zagadkę – rzekł Holden.

– Nie znoszę zagadek – skomentował Miller, po czym dźwignął się na nogi i podszedł do fotela.

– To rozwiąż dla nas taką. Dowiadujesz się, kto popełnił morderstwo. Sam nie możesz go aresztować, więc wysyłasz tę informację do swojego partnera. Jednak zamiast wysłania nazwiska sprawcy, ślesz mu wszystkie wskazówki. Dlaczego?

Miller zakaszlał i podrapał się po brodzie. Skupił wzrok w jakimś punkcie, jakby czytał coś z niewidocznego ekranu.

– Bo nie ufam sobie. Chcę, żeby mój partner doszedł do takiego samego wniosku jak ja, ale nie chcę na niego wpływać. Daję mu wszystkie kropki, żeby zobaczyć wzór, który powstanie, gdy je połączy.

– Zwłaszcza jeśli błędne odgadnięcie ma poważne konsekwencje – dodała Naomi.

– Nie chcesz spieprzyć oskarżenia o morderstwo – Miller potwierdził, kiwając głową. – To bardzo nieprofesjonalnie wygląda.

Panel Holdena zapiszczał na niego.

– Cholera, wiem, czemu byli ostrożni – powiedział po przeczytaniu komunikatu. – Ros uważa, że to były standardowe silniki do lekkich krążowników budowane przez stocznie Bush.

– To były ziemskie statki? – zapytała Naomi. – Ale nie miały żadnych barw i... skurwysyny!

Holden pierwszy raz słyszał, żeby krzyczała, ale doskonale ją rozumiał. Jeśli Donnagera zniszczyły statki tajnych operacji floty ONZ, to znaczyło, że za wszystkim stała Ziemia. Może nawet to oni zniszczyli Canterbury. A to z kolei oznaczało, że marsjańskie okręty zabijały Pasiarzy bez powodu. Pasiarzy takich jak Naomi.

Holden nachylił się do przodu i wywołał konsolę łączności, po czym wcisnął przycisk transmisji szerokozakresowej. Miller wstrzymał oddech.

– Ten przycisk, który właśnie wcisnąłeś, nie robi tego, co mi się wydaje, prawda? – zapytał.

– Zakończyłem za Kelly’ego jego misję – odpowiedział Holden.

– Nie mam pojęcia, kim, do cholery, jest Kelly – stwierdził Miller – ale proszę, powiedz mi, że jego zadaniem nie było rozgłoszenie tych danych całemu Układowi Słonecznemu.

– Ludzie muszą wiedzieć, co się dzieje – oznajmił Holden.

– Tak, powinni, ale może najpierw my powinniśmy faktycznie dowiedzieć się, co jest grane, zanim im powiemy – odpowiedział Miller nagle bez zmęczenia w głosie. – Jak bardzo jesteś naiwny?

– Hej – zaprotestował Holden, ale Miller podniósł głos.

– Znalazłeś marsjańską baterię, prawda? Więc powiedziałeś o niej wszystkim w Układzie Słonecznym i rozpętałeś największą wojnę w historii ludzkości. Tylko że okazuje się, że to nie Marsjanie ją tam zostawili. Potem grupa tajemniczych statków niszczy Donnagera, o co Mars obwinia Pas, tylko że, do cholery, Pas nawet nie wiedział, że potrafi zniszczyć marsjański pancernik.

Holden otworzył usta, ale Miller chwycił bańkę z kawą zostawioną na konsoli przez Amosa i rzucił w jego głowę.

– Daj mi skończyć! A teraz znalazłeś dane, które obciążają Ziemię. I pierwsze, co robisz, to paplasz o tym całemu wszechświatowi, przez co Mars oraz Pas wciągną w to wszystko Ziemię, dzięki czemu największa wojna w dziejach zrobi się jeszcze większa. Widzisz tu jakąś prawidłowość?

– Tak – potwierdziła Naomi.

– To jak myślisz, co się teraz stanie? – zapytał Miller. – Tak właśnie działają ci ludzie! Sprawili, że Canterbury wyglądał na sprawkę Marsa. Choć tak nie było. Sprawili, że Donnager wyglądał na sprawkę Pasa. Choć tak nie było. A teraz wydaje się, że to wszystko wina Ziemi? Widzisz wzór? Prawdopodobnie wcale tak nie jest! Nigdy, nigdy nie wygłaszasz tego typu oskarżeń, zanim nie dowiesz się, o co toczy się gra. Obserwujesz. Słuchasz. Siedzisz cicho, do jasnej cholery, a gdy już wiesz, wtedy możesz postawić oskarżenie.

Detektyw opadł na oparcie, wyraźnie wyczerpany. Ociekał potem. Na pokładzie panowała cisza.

– Skończyłeś? – zapytał Holden.

Miller kiwnął głową, dysząc ciężko.

– Chyba sobie coś przeciążyłem.

– Nikogo nie oskarżyłem o robienie czegokolwiek – warknął Holden. – Nie stawiam oskarżeń. Po prostu upubliczniłem dane. Teraz to już nie jest tajemnica. Robią coś na Erosie i nie chcą, żeby im przeszkadzano. Z Marsem i Pasem strzelającymi do siebie nawzajem wszyscy z zasobami umożliwiającymi pomoc są zajęci czymś innym.

– A ty właśnie wciągnąłeś w to Ziemię – skomentował Miller.

– Może – przyznał Holden. – Jednak zabójcy naprawdę używali statków zbudowanych przynajmniej częściowo w stoczniach orbitalnych Ziemi. Może ktoś się temu przyjrzy. I o to chodzi. Gdy wszyscy wiedzą wszystko, nic nie pozostaje tajemnicą.

– No cóż – skomentował Miller.

Holden go zignorował.

– W końcu ktoś ogarnie obraz całości. Tego rodzaju rzeczy wymagają do działania tajemnic, więc ich ujawnienie koniec końców im szkodzi. Tak naprawdę to jedyny sposób, by na trwałe to zatrzymać.

Miller westchnął, kiwnął głową, zdjął kapelusz i podrapał się po głowie.

– A ja chciałem tylko wyrzucić ich przez śluzę – skomentował.


* * *

BA834024112 nie była wielką asteroidą. Miała zaledwie trzydzieści metrów średnicy, została dawno temu zbadana i stwierdzono brak jakichkolwiek cennych minerałów. Istniała w rejestrze tylko po to, by ostrzegać statki przed potencjalnym zderzeniem. Lecąc małym promem na Erosa, Julie zostawiła przy nim bogactwo mierzone w miliardach.

Z bliska statek, który zniszczył Scopuli i porwał jego załogę, wyglądał jak rekin. Był długi, wąski i całkiem czarny, prawie niemożliwy do zobaczenia na tle przestrzeni tylko przy użyciu oczu. Krzywizny rozpraszające wiązki radarowe nadawały mu aerodynamiczny wygląd, którego prawie zawsze brakowało jednostkom zbudowanym do latania w próżni. Wzbudzał w Holdenie dreszcze, choć był piękny.

– Skurwysyn – skomentował pod nosem Amos, gdy załoga zebrała się w kokpicie Rosynanta, by mu się przyjrzeć.

– Ros w ogóle go nie widzi, kapitanie – oświadczył Aleks. – Oświetlam go lidarem, ale widzę tylko trochę cieplejszą plamę na asteroidzie.

– Becca zobaczyła coś podobnego tuż przed zniszczeniem Canta – przypomniała Naomi.

– Jego prom został wystrzelony, więc zgaduję, że to właściwy niewykrywalny statek zostawiony przez kogoś przy skale – dodał Aleks. – Na wypadek, gdyby był więcej niż jeden.

Holden stukał chwilę palcami w tył fotela Aleksa, unosząc się nad głową pilota.

– Pewnie jest pełen wymiotujących zombiaków – stwierdził w końcu.

– Chcesz iść sprawdzić? – zapytał Miller.

– Och tak.





Rozdział trzydziesty czwarty





Miller


Skafander był dużo lepszy niż te używane dotąd przez Millera. Przez wszystkie lata pracy na Ceres odbył tylko kilka spacerów na zewnątrz, a sprzęt Star Helix był wtedy dość stary: grube, żebrowane stawy, osobny zbiornik powietrza i rękawice, w których dłonie były o trzydzieści stopni zimniejsze od reszty ciała. Skafandry Rosynanta były wojskowe i nowoczesne, nie bardziej masywne od standardowego sprzętu do tłumienia zamieszek, ze zintegrowaną aparaturą do podtrzymywania życia, która pewnie ogrzewałyby palce nawet po odstrzeleniu dłoni. Miller unosił się z jedną ręką na uchwycie w śluzie i rozprostował palce, obserwując wzór rekiniej skóry na kostkach. Osłona wydawała się niewystarczająca.

– No dobra, Aleks – odezwał się Holden. – Jesteśmy na miejscu. Niech Ros dla nas zapuka.

Wstrząsnęła nimi głęboka, grzmiąca wibracja. Naomi oparła się dłonią o zakrzywioną ścianę śluzy, by utrzymać się w miejscu. Amos przesunął się do przodu, by iść na szpicy, z automatycznym karabinkiem bezodrzutowym w dłoniach. Kiedy poruszał szyją, Miller usłyszał przez radio, jak strzelają mu kręgi szyjne. Radio było jedynym sposobem na usłyszenie dźwięków, ponieważ byli już w próżni.

– No dobra, kapitanie – powiedział Aleks. – Mam szczelność. Standardowe przełamanie blokady nie działa, więc daj mi sekundę... na...

– Jakiś problem? – zapytał Holden.

– Zrobione. Załatwione. Mam połączenie – poinformował Aleks. A po chwili dodał: – Ach. Wygląda na to, że tam nie ma czym oddychać.

– Nie ma nic? – zapytał Holden.

– Nie. Twarda próżnia – potwierdził Aleks. – Śluza jest otwarta na przestrzał.

– No dobra, ludzie – powiedział Holden – pilnujcie swojego poziomu tlenu. Idziemy.

Miller odetchnął głęboko. Kontrolka zewnętrznej śluzy zmieniła kolor z czerwonego na zielony. Holden rozsunął właz, a Amos ruszył do przodu, mając kapitana tuż za sobą. Miller machnął w stronę Naomi. Panie przodem.

Łącząca ich bramka była wzmocniona, gotowa odpierać lasery przeciwnika i zwalniać pociski. Amos wylądował na drugim statku w chwili, gdy zamknął się za nimi właz Rosynanta. Miller doznał chwilowego zawrotu głowy, gdy statek docelowy nagle przeskoczył z przed nim na pod nim, jakby na coś spadali.

– Dobrze się czujesz? – zapytała Naomi.

Miller kiwnął głową, a Amos wszedł do włazu mrocznej jednostki. Pojedynczo poszli jego śladem.

Statek był martwy. Światła z ich skafandrów rzucały jasne plamy na miękkie, prawie aerodynamiczne krzywizny ścian, ich wyściółkę i szare szafki na skafandry. Jedna była powyginana, jakby ktoś lub coś wydostało się z niej na siłę. Amos odepchnął się powoli. W normalnych warunkach próżnia stanowiłaby gwarancję, że nic na nich nie wyskoczy, jednak w tej chwili Miller obstawiał to na tylko pięćdziesiąt procent szans.

– Cały statek jest wyłączony – odezwał się Holden.

– Może mają zapasowe generatory w maszynowni – odpowiedział Amos.

– Czyli na drugim końcu statku – stwierdził Holden.

– Zgadza się.

– Zachowajmy ostrożność – przypomniał Holden.

– Idę na mostek – oznajmiła Naomi. – Jeśli są tam jakieś działające akumulatory, mogę...

– Nie, nie idziesz – zaprotestował Holden. – Nie będziemy się rozdzielać do czasu, aż zorientujemy się, z czym mamy do czynienia. Trzymajmy się razem.

Amos ruszył w dół, zapadając w ciemność. Holden odepchnął się za nim. Miller podążył ich śladem. Nie potrafił stwierdzić z ruchów ciała Naomi, czy kobieta jest zirytowana, czy czuje ulgę.

Kambuz był pusty, ale miejscami było widać ślady walki. Krzesło ze zgiętą nogą. Długa, poszarpana rysa na ścianie, gdzie coś ostrego zerwało farbę. Dwie dziury po kulach wysoko na jednej ze ścian, gdzie ktoś wyraźnie nie celował starannie. Miller wyciągnął rękę, chwycił się jednego ze stołów i odwrócił się powoli.

– Miller? – zapytał Holden. – Idziesz?

– Spójrz na to – odezwał się Miller.

Ciemna plama miała kolor bursztynu, łuszczyła się i w świetle latarki błyszczała jak szkło. Holden podsunął się bliżej.

– Wymioty zombie? – zapytał.

– Tak sądzę.

– No cóż. Chyba jesteśmy na właściwym statku. Dla pewnych wartości „właściwego”.

Pomieszczenia załogi były ciche i puste. Przeszli przez wszystkie, ale nie znaleźli żadnych rzeczy osobistych – terminali, zdjęć, żadnych wskazówek dotyczących nazwisk kobiet i mężczyzn żyjących, oddychających i prawdopodobnie poległych na statku. Nawet kajuta kapitana wyróżniała się jedynie nieco większą koją i zamkniętym sejfem.

Znaleźli wielkie centralne pomieszczenie – wysokie i szerokie jak kadłub Rosynanta, a z jego czerni wyłaniało się dwanaście olbrzymich cylindrów oplecionych wąskimi rusztowaniami i pomostami. Miller zobaczył, że twarz Naomi tężeje.

– Co to? – zapytał.

– Wyrzutnie torped – wyjaśniła.

– Wyrzutnie torped? Jezu Chryste, ile ich mieli? Milion?

– Dwanaście – odpowiedziała. – Tylko dwanaście.

– Za to wystarczające do niszczenia pancerników – skomentował Amos. – Zbudowano je, żeby zniszczyć każdy cel pierwszym strzałem.

– Coś wielkości Donnagera? – zapytał Miller.

Holden obejrzał się na niego oświetlony blaskiem hełmowego wyświetlacza przeziernego.

– Albo Canterbury – dodał.

Cała czwórka w ciszy minęła szerokie czarne cylindry.

W warsztatach ślady walki były jeszcze bardziej oczywiste. Na ścianach i podłodze widać było krew i szerokie pasy szklistozłotej żywicy, która kiedyś była wymiocinami. W kącie leżał zwinięty kombinezon. Zanim próżnia zamroziła tkaninę, zanurzono ją i namoczono w jakimś płynie. Przyzwyczajenia ukształtowane podczas lat analiz miejsc przestępstw poskładały w całość wszystkie drobiazgi: wzór zadrapań na podłodze i drzwiach windy, rozprysk krwi i wymiocin, ślady stóp. Wszystkie opowiadały historię.

– Są w maszynowni – oznajmił Miller.

– Kto? – zapytał Holden.

– Załoga. Ktokolwiek był na statku. Wszyscy, oprócz niej – dodał, wskazując na niewyraźny odcisk buta prowadzący w stronę windy. – Widzisz? Jej ślady są nad wszystkimi pozostałymi. A tutaj wdepnęła w krew, która zdążyła już wyschnąć. Pokruszyła się, a nie rozmazała.

– Skąd wiesz, że to dziewczyna? – zapytał Holden.

– Bo to Julie – wyjaśnił Miller.

– No cóż, ktokolwiek to był, od bardzo dawna oddycha próżnią – skomentował Amos. – Chcecie zobaczyć?

Nikt nie potwierdził, ale wszyscy podlecieli dalej. Właz był otwarty. Jeśli ciemność za nim wydawała się gęstsza, groźniejsza, bardziej namacalna niż w reszcie nieaktywnego statku, to było to jedynie skutkiem działania wyobraźni Millera. Zawahał się, próbując przywołać obraz Julie, ale nie chciała się pojawić.

Unoszenie się w maszynowni przypominało pływanie w jaskini. Miller zobaczył światła latarek pozostałych, przesuwające się po ścianach i panelach w poszukiwaniu aktywnych paneli lub urządzeń sterujących, które można by ożywić. Skierował wiązkę swojej latarki w głąb pomieszczenia, tracąc ją w mroku.

– Mamy akumulatory, kapitanie – odezwał się Amos. – I... wygląda na to, że reaktor został wyłączony. Celowo.

– Myślisz, że dasz radę go włączyć?

– Najpierw muszę zrobić trochę diagnostyki. Mogli mieć powód, żeby go wyłączać, a nie chcę się o tym przekonać w bolesny sposób.

– Słuszna uwaga.

– Ale mogę nam dać... trochę... no dalej, ty draniu.

Wokół całego pokładu rozbłysły białoniebieskie światła. Nagły blask na pół sekundy oślepił Millera. Jego wzrok powrócił z uczuciem narastającego oszołomienia. Naomi gwałtownie wciągnęła powietrze, a Holden krzyknął. Coś w głębi mózgu Millera zaczęło wrzeszczeć, ale zmusił to coś do milczenia. To tylko miejsce przestępstwa. To tylko ciała.

Tylko że nie do końca.

Miał przed sobą reaktor, spokojny i martwy. Otoczony warstwą ludzkich ciał. Dostrzegał ręce i dłonie z palcami rozłożonymi tak szeroko, że bolało go od samego patrzenia. Długi, zakrzywiony wąż kręgosłupa, żebra rozstawione niczym nogi jakiegoś przewrotnego owada. Spróbował nadać jakiś sens temu, co widzi. Widywał już wypatroszonych ludzi. Wiedział, że długi, przypominający linę kłąb z lewej strony to jelita. Widział, gdzie jelito cienkie rozszerza się, przechodząc w jelito grube. Wyłowił charakterystyczny kształt czaszki.

Jednak oprócz znajomych elementów anatomii śmierci i rozczłonkowania widział też inne rzeczy: ślimacze spirale, szerokie pasy miękkich, czarnych włókien, bladą powierzchnię czegoś, co mogło być skórą porozcinaną przez tuzin otworów podobnych do skrzeli, na wpół ukształtowaną kończynę przypominającą w równym stopniu owada i płód. Zamrożona, martwa tkanka otaczająca reaktor jak skórka pomarańczy. Załoga niewykrywalnego statku. Może także Scopuli.

Wszyscy oprócz Julie.

– Tak, kapitanie – odezwał się Amos. – To może potrwać trochę dłużej niż myślałem.

– Nie szkodzi – zapewnił Holden. Jego głos przez radio wydawał się wstrząśnięty. – Nie musisz.

– Żaden problem. O ile tylko nic z tego koszmaru nie naruszyło integralności, reaktor powinien się uruchomić bez problemu.

– Nie masz nic przeciwko byciu przy... tym? – zapytał Holden.

– Szczerze mówiąc, kapitanie, w ogóle o tym nie myślę. Daj mi dwadzieścia minut na stwierdzenie, czy mamy dość energii, czy trzeba będzie podciągnąć kabel z Rosa.

– W porządku – zgodził się Holden. I jeszcze raz, tym razem pewniejszym głosem. – Dobra, tylko nie dotykaj tego czegoś.

– Nie zamierzam – zgodził się Amos.

Wypłynęli z powrotem przez właz: Holden, Naomi, a na końcu Miller.

– Czy to... – zaczęła Naomi, potem zakaszlała i spróbowała jeszcze raz. – Czy to właśnie dzieje się na Erosie?

– Zapewne – przyznał Miller.

– Amos – odezwał się Holden. – Masz dość energii z akumulatorów, by uruchomić komputery?

Przez chwilę panowała cisza. Miller odetchnął głęboko, czując zapach ozonu i plastiku z systemów skafandra wypełniający mu nos.

– Tak sądzę – odpowiedział Amos z lekkim powątpiewaniem. – Ale jeśli możemy najpierw uruchomić reaktor...

– Daj komputery.

– Ty jesteś kapitanem, kapitanie – rzucił Amos. – Będą za pięć.

W ciszy popłynęli do góry – z powrotem – do śluzy i za nią na pokład mostka. Miller trzymał się z tyłu, obserwując, jak trasa Holdena niosła go blisko Naomi, a potem od niej.

Pomyślał, że równocześnie chce ją chronić i wstydzi się tego. Złe połączenie.

Julie czekała w śluzie. Oczywiście, nie od razu. Miller wsunął się tam z powrotem, odtwarzając w myślach wszystko, co właśnie zobaczył, jakby analizował sprawę. Taką zwyczajną. Jego wzrok powędrował do zniszczonego schowka. Nie było w nim skafandra. Na chwilę znalazł się z powrotem na Erosie, w pokoju hotelowym, w którym zmarła Julie. Znaleźli tam skafander. I nagle Julie znalazła się tam z nim, wydostając się ze schowka.

Co ty tam robiłaś? – pomyślał.

– Nie ma aresztu – powiedział.

– Co? – zapytał Holden.

– Właśnie zauważyłem – wyjaśnił Miller – że na tym statku nie ma aresztu. Nie zbudowano go do przewożenia więźniów.

Holden mruknął w sposób, który można było uznać za zgodę.

– W związku z tym zastanawiam się, co planowali zrobić z załogą Scopuli – rzuciła Naomi. Ton jej głosu sugerował, że wcale nie miała wątpliwości.

– Nie wydaje mi się, żeby planowali – powoli powiedział Miller. – To wszystko... oni improwizowali.

– Improwizowali? – zapytała Naomi.

– Statek przewoził coś zakaźnego, nie mając jednocześnie dostatecznych warunków, by nie dopuścić do rozprzestrzenienia się tego ani aresztu, w którym mogliby trzymać więźniów. Podejmowali decyzje na bieżąco.

– Albo musieli się śpieszyć – skomentował Holden. – Zdarzyło się coś, co zmusiło ich do pośpiechu. Jednak przygotowanie tego na Erosie musiało wymagać całych miesięcy. Może nawet lat. Czyli coś wydarzyło się w ostatniej chwili?

– Ciekawie byłoby się dowiedzieć, co to takiego – wyznał Miller.

W porównaniu z resztą statku mostek wyglądał spokojnie. Normalnie. Komputery ukończyły diagnostykę, a ich ekrany jarzyły się łagodnie. Naomi zbliżyła się do jednego z nich, jedną ręką przytrzymując się fotela, by dotknięcia palcami o ekran nie odepchnęły jej do tyłu.

– Zrobię tu, co będę mogła – oznajmiła. – Możecie sprawdzić mostek.

Przez chwilę panowała znacząca cisza.

– Nic mi nie będzie – zapewniła Naomi.

– W porządku. Wiesz, gdyby... ja... chodźmy, Miller.

Detektyw pozwolił kapitanowi wylecieć na mostek jako pierwszemu. Przez ekrany przewijały się komunikaty diagnostyczne tak standardowe, że nawet on je rozpoznał. Było tu więcej miejsca niż się spodziewał, z pięcioma stacjami i pryczami przeciążeniowymi dostosowanymi do ciał innych ludzi. Holden przypiął się do jednego z nich. Miller powoli się okręcił, rozglądając się po kabinie. Wszystko wydawało się być na swoim miejscu, nie było też żadnej krwi, uszkodzonych siedzeń czy zerwanej tapicerki. Gdy doszło do walki, prowadzono ja w okolicach reaktora. Nie był pewien, jakie to miało znaczenie. Usiadł przy stacji, która przy standardowym układzie kontrolowałaby kamery monitoringu, i otworzył prywatny kanał do Holdena.

– Szukasz czegoś konkretnego?

– Odpraw. Przeglądów – odparł zwięźle Holden. – Wszystkiego, co może się przydać. A ty?

– Zobaczę, czy uda mi się dobrać do wewnętrznego monitoringu.

– Masz nadzieję znaleźć...?

– To, co znalazła Julie – odpowiedział Miller.

Zabezpieczenia skonstruowano przy założeniu, że każdy siedzący przy konsoli miał dostęp do obrazów z kamer, ale i tak potrzebował pół godziny na rozpracowanie struktury menu i interfejsu zapytań. Gdy wreszcie mu się to udało, było już z górki. Znacznik czasu na rejestrze wskazywał, że obraz nagrano w dniu zniknięcia Scopuli. Kamera w śluzie pokazała załogę – głównie Pasiarzy – eskortowanych do środka. Napastnicy mieli na sobie pancerze z opuszczonymi przyłbicami. Millera zaciekawiło, czy zamierzali nie ujawniać swojej tożsamości. To prawdopodobnie znaczyłoby, że chcieli utrzymać załogę przy życiu. A może po prostu bali się jakiegoś oporu w ostatniej chwili. Załoga Scopuli nie miała na sobie żadnych pancerzy ani skafandrów. Kilkoro nie miało nawet kombinezonów.

Ale Julie tak.

Dziwne było patrzeć, jak się porusza. Miller uświadomił sobie, że właściwie nigdy jeszcze nie widział jej w ruchu. Wszystkie zdjęcia, które miał w kartotece na Ceres, były statyczne. Teraz widział ją unoszącą się wśród przybranych rodaków, z czarnymi włosami nad oczami i mocno zaciśniętą szczęką. Wyglądała na bardzo drobną wśród załogi i ludzi w pancerzach. Mała, bogata dziewczynka, która odwróciła się plecami do pieniędzy i statusu, by zamieszkać w uciskanym Pasie. Dziewczyna, która powiedziała matce, by sprzedała Finwala – jej ukochany statek – zamiast poddać się emocjonalnemu szantażowi. W ruchu wyglądała trochę inaczej od wyobrażonej sobie przez Millera wersji – sposób, w jaki odciągała ramiona, zwyczaj sięgania palcami stóp w stronę podłogi nawet w nieważkości – ale ogólny obraz był taki sam. Miał wrażenie, jakby wypełniał bazy danych nowymi szczegółami, a nie tworzył obraz na nowo.

Strażnicy coś powiedzieli – dźwięki z nagrania odtwarzały się w próżni – i załoga Scopuli wyglądała na przerażoną. Potem kapitan z oporami zaczął zdejmować kombinezon. Rozbierali więźniów. Miller pokręcił głową.

– Zły plan.

– Co? – zapytał Holden.

– Nic. Przepraszam.

Julie się nie ruszała. Jeden ze strażników skierował się w jej stronę, zapierając się stopami o ścianę. Julie, która przeżyła coś bardzo złego, być może gwałt. Która od tamtej pory ćwiczyła jiu jitsu, żeby czuć się bezpiecznie. Może myśleli, że po prostu jest skromna. Może bali się, że ukryła broń pod ubraniem. W każdym razie próbowali ją zmusić do posłuszeństwa. Jeden ze strażników ją pchnął, a ona przywarła do jego ręki, jakby zależało od tego jej życie. Miller skrzywił się, widząc, że łokieć mężczyzny wygina się w niewłaściwą stronę, ale też się uśmiechnął.

Moja dziewczyna, pomyślał. Zrób im piekło.

I tak też zrobiła. Komora przed śluzą była polem bitwy przez prawie czterdzieści sekund. Niektórzy członkowie załogi Scopuli próbowali się przyłączyć. Jednak Julie nie zauważyła, że za jej plecami rusza w jej kierunku mężczyzna o szerokich ramionach. Miller niemal poczuł cios, gdy osłonięta pancerzem ręka uderzyła w skroń Julie. Nie straciła przytomności, ale ją oszołomiło. Ludzie z bronią sprawnie ją rozebrali i gdy nie znaleźli żadnej broni ani sprzętu łącznościowego, oddali jej kombinezon i wepchnęli ją do schowka. Pozostałych poprowadzili w głąb statku. Miller sprawdził znaczniki czasowe i przełączył strumienie.

Więźniów zabrano do kambuza, a potem przywiązano do stołów. Jeden ze strażników spędził jakąś minutę na przemowie, ale ponieważ miał opuszczoną przesłonę hełmu, jedynymi wskazówkami, jakie Miller miał odnośnie do jej treści, były reakcje załogi – oczy szeroko otwarte w niedowierzaniu, zmieszanie, oburzenie i strach. Strażnik mógł mówić cokolwiek.

Miller zaczął przewijać. Kilka godzin, potem znowu. Statek szedł ciągiem i więźniowie faktycznie siedzieli przy stołach, zamiast się przy nich unosić. Przeskoczył na inne części statku. Schowek Julie wciąż był zamknięty. Gdyby nie wiedział, że było inaczej, uznałby, że nie żyje.

Przewinął dalej.

Sto trzydzieści dwie godziny później załoga Scopuli miała dość. Miller zobaczył to w ich ciałach, jeszcze zanim doszło do aktów przemocy. Widywał już bunty w więzieniach i wtedy więźniowie mieli taki sam wygląd – ponury, ale podniecony. Obraz z kamery pokazywał kawał ściany, na którym widział wcześniej dziury po kulach. Jeszcze ich tam nie było, ale będą. Na ekranie pojawił się mężczyzna niosący tace z jedzeniem.

Zaczyna się, pomyślał Miller.

Walka była krótka i brutalna. Więźniowie nie mieli szans. Miller przyglądał się, jak wyciągają jednego z nich – jasnowłosego mężczyznę – do śluzy i wyrzucają go w próżnię. Pozostałych mocno związano. Niektórzy płakali. Inni krzyczeli. Miller przeskoczył dalej.

To musiało być gdzieś tu. Chwila, gdy to – cokolwiek to było – zdołało się uwolnić. Jednak albo nastąpiło to w jakichś niemonitorowanych kajutach załogi, albo było tam od samego początku. Niemal dokładnie sto sześćdziesiąt godzin po zamknięciu Julie w schowku mężczyzna w białym kombinezonie, ze szklistymi oczami i o niepewnym kroku, wypadł z pomieszczeń załogi i zwymiotował na jednego ze strażników.

– Kurwa! – krzyknął Amos.

Miller wystrzelił nad krzesło, zanim dotarło do niego, co się dzieje. Holden też się zerwał.

– Amos? – zapytał Holden. – Mów do mnie.

– Chwila – rzucił Amos. – Dobra, już w porządku, kapitanie. Po prostu te gnojki zdjęły część osłon reaktora. Reaktor pracuje, ale dostało mi się kilka radów więcej, niż bym chciał.

– Wracaj na Rosa – polecił Holden.

Miller zatrzymał się przy ścianie i odepchnął z powrotem w stronę konsoli.

– Bez urazy, sir, ale nie aż tyle, żebym zaczął sikać krwią czy coś takiego – zaprotestował Amos. – Bardziej mnie to zaskoczyło niż przestraszyło. Jeśli coś zacznę czuć, wrócę na statek, ale na razie mogę nam tu zorganizować trochę powietrza, pracując z warsztatu, jeśli dasz mi jeszcze kilka minut.

Miller przyglądał się zmaganiom widocznym na twarzy Holdena. Mógł zrobić z tego rozkaz, mógł zostawić sprawę jak jest.

– Dobra, Amos. Ale jeśli poczujesz zawroty głowy lub cokolwiek – naprawdę cokolwiek – wracasz i idziesz do okrętowego szpitala.

– Aye, aye – potwierdził Amos.

– Aleks, miej oko na telemetrię biomedyczną Amosa. Daj znać, jeśli zobaczysz jakiś problem – polecił Holden na ogólnym kanale.

– Tak jest – potwierdził leniwie Aleks.

– Znalazłeś coś? – Holden zwrócił się do Millera na prywatnym kanale.

– Nic nieoczekiwanego – odparł Miller. – A ty?

– Właściwie to tak. Zobacz.

Miller przysunął się do ekranu, przy którym pracował Holden. Kapitan nachylił się z powrotem do stacji i zaczął wywoływać nagrania.

– Pomyślałem, że ktoś musiał odejść ostatni – wyjaśnił Holden. – No wiesz, musiał być ktoś najmniej chory, gdy to wszystko wybuchło. Zacząłem sprawdzać w rejestrach aktywność przed wyłączeniem systemu.

– I co?

– Jest tu całkiem sporo działań, które wyglądają, jakby wykonano je kilka dni przed wyłączeniem systemu, a potem nic przez pełne dwie doby. I mały wzrost aktywności. Sporo wywołanych plików i diagnostyki systemów. Potem ktoś zhakował kody blokad, żeby wypuścić całą atmosferę.

– Czyli to Julie.

– Tak właśnie pomyślałem – potwierdził Holden. – Ale jeden z wywołanych kanałów to... cholera, gdzie to było? Miałem to tu... och. Jest. Zobacz to.

Ekran błysnął, ukrywając elementy sterujące, a zamiast nich pojawił się wysokiej rozdzielczości symbol w zieleni i złocie. Korporacyjne logo Protogenu, z mottem, którego Miller jeszcze nie widział. Pierwsi. Najszybsi. Sięgający najdalej.

– Z kiedy jest ten plik? – zapytał Miller.

– Oryginał utworzono jakieś dwa lata temu – odpowiedział Holden. – Tę kopię zapisano przed ośmioma miesiącami.

Logo zanikło, zastąpione obrazem przystojnego mężczyzny siedzącego za biurkiem. Miał ciemne włosy ze śladami siwizny na skroniach i wargi, które wydawały się przywykłe do uśmiechu. Ukłonił się do kamery. Jego uśmiech nie docierał do oczu, pustych jak u rekina.

Socjopata, pomyślał Miller.

Usta mężczyzny zaczęły się bezdźwięcznie poruszać.

– Cholera – rzucił Holden i przełączył transmisję dźwięku do skafandrów. Cofnął nagranie i puścił je od początku.

– Panie Dresden – powiedział mężczyzna. – Dziękuję panu i członkom zarządu za poświęcenie czasu na zapoznanie się z tą informacją. Wasze wsparcie, finansowe i pozostałe, było absolutnie niezbędne dla niesamowitych odkryć, których dokonaliśmy podczas pracy nad tym projektem. Choć to mój zespół szedł na czele, nasza praca możliwa była jedynie dzięki nieustannemu wsparciu, jakie Protogen zapewnia rozwojowi nauki. Panowie, będę szczery. Protomolekuła z Febe przeszła wszelkie nasze oczekiwania. Wierzę, że reprezentuje rzeczywiście absolutnie rewolucyjny przełom technologiczny. Zdaję sobie sprawę, że tego rodzaju korporacyjne prezentacje są podatne na przesadę, ale proszę zrozumieć, że przemyślałem to wszystko i bardzo starannie dobrałem słowa: Protogen może stać się najważniejszym i najpotężniejszym bytem w historii rasy ludzkiej. To jednak wymaga inicjatywy, ambicji i śmiałych działań.

– Mówi o zabijaniu ludzi – skomentował Miller.

– Widziałeś to już? – zapytał Holden.

Miller pokręcił głową. Obraz się zmienił. Mężczyzna znikł, zastąpiony animacją. Graficzna reprezentacja Układu Słonecznego. Płaszczyznę ekliptyki pokazano z orbitami zaznaczonymi barwnymi liniami. Wirtualna kamera przemknęła od strony planet wewnętrznych, gdzie przypuszczalnie rezydowali pan Dresden i członkowie zarządu, w stronę gazowych olbrzymów.

– Dla członków zarządu, którzy nie znają projektu: osiem lat temu dokonano pierwszego załogowego lądowania na Febe – wyjaśnił socjopata.

Animacja zbliżyła się do Saturna, pędząc obok pierścieni i planet w triumfie estetyki nad dokładnością.

– Febe jest małym księżycem lodowym i przypuszczano, że z czasem będzie można wydobywać z niego wodę, tak jak z pierścieni. Rząd marsjański wysłał tam misję naukową, kierowany bardziej poczuciem biurokratycznej kompletności niż oczekiwaniami zysków ekonomicznych. Pobrano próbki rdzenia, a gdy nieprawidłowości krzemianowe wzbudziły zainteresowanie, Protogenowi zaproponowano wspólne sponsorowanie długoterminowej placówki badawczej.

Ekran wypełnił sam księżyc – Febe – który obracał się powoli, by pokazać się ze wszystkich stron, jak prostytutka w tanim burdelu. Był pobrużdżoną kraterami bryłą nieodróżnialną od tysiąca innych asteroid i planetozymal widzianych przez Millera.

– Ze względu na wykraczającą poza ekliptykę orbitę Febe – mówił dalej socjopata – przyjęto założenie, że ciało to pochodzi z pasa Kuipera i zostało przechwycone przez Saturna, gdy zdarzyło mu się przechodzić przez Układ Słoneczny. Zostaliśmy zmuszeni do ponownej oceny tej teorii na skutek obecności złożonych struktur krzemowych w wewnętrznym lodzie, wraz z sugestią istnienia w księżycu struktur odpornych na uderzenia. Przy zastosowaniu analiz opracowanych przez Protogen, i jak na razie nieujawnionych zespołowi marsjańskiemu, bez cienia wątpliwości stwierdziliśmy, że to, co teraz widzicie, nie jest naturalnie uformowanym planetozymalem, a bronią. A dokładniej bronią zaprojektowaną do przeniesienia ładunku przez głębiny przestrzeni międzygwiezdnej i dostarczenia jej bezpiecznie na Ziemię dwa i jedną trzecią miliarda lat temu, gdy życie na niej było jeszcze na bardzo wczesnym etapie. Ładunkiem zaś, panowie, jest to.

Na ekranie pojawiła się grafika, której Miller nie potrafił odcyfrować. Wyglądało to jak opis medyczny wirusa, ale z szerokimi, zapętlonymi strukturami, równocześnie pięknymi i nieprawdopodobnymi.

– Pierwotnie protomolekuła zwróciła na siebie uwagę zdolnością do utrzymania struktury w szerokim zakresie warunków przez zmiany drugo- i trzeciorzędowe. Wykazywała również powinowactwo do struktur węglowych i krzemowych. Jej aktywność sugerowała, że sama w sobie nie jest istotą żywą, a zestawem instrukcji zaprojektowanym do dostosowywania się do innych systemów replikujących i kierowania nimi. Eksperymenty na zwierzętach sugerowały, że jego działanie nie ogranicza się do prostych replikatorów, a jest skalowalne.

– Badania na zwierzętach – skomentował Miller. – Co, rzucili to na kota?

– Wstępne wnioski z tego faktu – mówił dalej socjopata – sugerują, że istnieje większa biosfera, której nasz Układ Słoneczny jest tylko drobną częścią, a protomolekuła jest artefaktem tego środowiska. Chyba muszą się panowie zgodzić, że sama ta wiadomość zrewolucjonizowałaby ludzkie rozumienie wszechświata. Proszę mi jednak wierzyć, że to małe piwo. Gdyby przypadkowe złożenie mechaniki orbitalnej nie doprowadziło do przechwycenia Febe, nie powstałoby życie w znanej nam postaci. Istniałoby coś innego. Najwcześniejsze życie komórkowe na Ziemi zostałoby przejęte i przeprogramowane zgodnie z wytycznymi zawartymi w strukturze protomolekuły.

Na ekranie znowu pojawił się socjopata. Wokół jego oczu pierwszy raz pojawiły się kreseczki uśmiechu, przypominające parodię samych siebie. Miller odczuł narastającą w trzewiach nienawiść, jednak znał siebie na tyle dobrze, że potrafił ją właściwie rozpoznać. To nie była nienawiść, tylko strach.

– Protogen jest na pozycji umożliwiającej zdobycie na wyłączność nie tylko pierwszej technologii całkowicie pozaziemskiego pochodzenia, lecz także gotowego mechanizmu manipulacji układami żyjącymi i pierwszych wskazówek dotyczących natury większej – pozwolę sobie ją nazwać galaktycznej – biosfery. W ludzkich rękach zastosowania tej technologii nie mają ograniczeń. Wierzę, że otwierające się przed nami możliwości dotyczą nie tylko nas, lecz także samego życia, niosąc ze sobą potencjał transformacyjny większy niż cokolwiek dotychczas. Co więcej, kontrola tej technologii będzie stanowiła od tej pory podstawę wszelkiej władzy politycznej i ekonomicznej. Usilnie zachęcam do zapoznania się ze szczegółami technicznymi zamieszczonymi w załącznikach. Szybkie przejście do zrozumienia programowania, mechanizmu i zamiarów protomolekuły oraz jej bezpośrednich zastosowań dla istot ludzkich będzie oznaczać różnicę między przyszłością kierowaną przez Protogen a pozostaniem z tyłu. Sugeruję natychmiastowe i decyzyjne działania w celu przejęcia wyłącznej kontroli nad protomolekułą i przeprowadzenie testów na dużą skalę. Dziękuję za poświęcony czas i uwagę.

Socjopata znów się uśmiechnął i na ekranie ponownie pojawiło się logo. Pierwsi. Najszybsi. Sięgający najdalej. Serce Millera waliło jak oszalałe.

– Dobra. W porządku – powiedział. A po chwili dodał. – Ja pierdolę.

– Protogen, protomolekuła – powiedział Holden. – Nie mieli pojęcia, co robi, ale walnęli na niej swoje logo, jakby sami ją zrobili. Znaleźli broń obcych i jedyne, co im przyszło do głowy, to ją oznakować.

– Widać, że chłopcy mają o sobie bardzo wysokie mniemanie – powiedział Miller, kiwając głową.

– No dobrze, nie jestem naukowcem ani nikim takim – odezwał się Holden – ale wydaje mi się, że wzięcie kosmicznego superwirusa i zrzucenie go na stację kosmiczną może być złym pomysłem.

– Upłynęły dwa lata – przypomniał Miller. – Robili testy. Pracowali... właściwie to nie wiem, co u diabła robili. Ale zdecydowali się na Erosa. A wszyscy wiemy, co się tam stało. Zrobiła to druga strona. Żadnych statków badawczych i ratunkowych, bo wszyscy ze sobą walczą albo czegoś pilnują. Ta wojna to odwrócenie uwagi.

– A Protogen robi... co?

– Przypuszczam, że sprawdzają, co ich zabawka robi, gdy ma na to szansę – odpowiedział Miller.

Siedzieli w milczeniu przez dłuższą chwilę. Holden odezwał się pierwszy.

– Czyli bierzesz firmę, która wydaje się mieć braki w zakresie instytucjonalnego sumienia, za to ma dość rządowych kontraktów badawczych, żeby być prawie prywatną armią. Jak daleko posuną się, żeby dostać swojego świętego Graala?

– Pierwsi, najszybsi, sięgający najdalej – odpowiedział Miller.

– Właśnie.

– Chłopaki – włączyła się Naomi – powinniście tu przyjść. Chyba coś mam.





Rozdział trzydziesty piąty





Holden


– Znalazłam dzienniki łączności – wyjaśniła Naomi, gdy Holden i Miller wpłynęli do pomieszczenia.

Holden położył jej rękę na ramieniu, zabrał ją i znienawidził się za jej zabranie. Tydzień wcześniej ten prosty wyraz uczuć w ogóle by jej nie przeszkadzał, a on nie obawiałby się jej reakcji. Żałował powstałego między nimi dystansu tylko odrobinę bardziej, niż żałowałby, gdyby nic jej nie powiedział. Miał ochotę jej to wyjawić.

– Znalazłaś coś ciekawego? – zapytał zamiast tego.

Dotknęła ekranu i wywołała dziennik.

– Byli bardzo twardzi w zakresie dyscypliny łączności – odpowiedziała, wskazując długą listę dat i godzin. – Nigdy nie nadawali niczego radiowo, wszystko szło wiązką kierunkową. I wszystko było kodowane, mnóstwo oczywistych zwrotów o określonym znaczeniu.

Miller poruszył ustami w hełmie. Holden postukał palcami w osłonę twarzy. Detektyw przetoczył oczami z niesmakiem i podbródkiem włączył ogólny kanał łączności.

– Przepraszam. Nie spędzam za wiele czasu w skafandrach – wyjaśnił. – Mamy coś interesującego?

– Niewiele. Ale ostatnia wiadomość została nadana zwykłym tekstem – powiedziała i dotknęła ostatniego wiersza listy.

STACJA TOT

ROZKŁAD ZAŁOGI. PRZEWIDUJEMY 100% OFIAR. MATERIAŁY ZABEZPIECZONE. STABILIZUJEMY KURS I PRĘDKOŚĆ. DANE WEKTORA W ZAŁĄCZNIKU. EKSTREMALNE ZAGROŻENIE SKAŻENIEM DLA WCHODZĄCYCH EKIP.

KAPITAN HIGGINS


Holden przeczytał to kilka razy, wyobrażając sobie Higginsa obserwującego rozprzestrzenianie się zakażenia wśród załogi, bez możliwości powstrzymania tego. Jego ludzie wymiotujący na wszystko w szczelnym metalowym pudle w sytuacji, gdy choćby jedna cząsteczka substancji na skórze oznaczała wyrok śmierci. Pokryte czarnymi włóknami macki strzelające z oczu i ust. A potem ta... zupa pokrywająca reaktor. Pozwolił sobie na dreszcz – wdzięczny, że Miller nie zobaczy go przez skafander próżniowy.

– Czyli ten Higgins zrozumiał, że jego załoga zmienia się w rzygające zombie, i wysłał ostatnią wiadomość do swoich szefów, tak? – odezwał się Miller, wcinając się w zadumę Holdena. – Co to za tekst o danych wektora?

– Wiedzieli, że wszyscy zginą, więc chciał powiedzieć swoim ludziom, jak mogą przechwycić statek – wyjaśnił Holden.

– Jednak tego nie zrobili, ponieważ wciąż tu jest, bo Julie przejęła kontrolę i poleciała nim gdzieś indziej – stwierdził Miller. – A to znaczy, że go szukają, prawda?

Holden zignorował ten tekst i położył dłoń z powrotem na ramieniu Naomi w geście, który, jak miał nadzieję, odbierze jako zwykły wyraz przyjaźni.

– Mamy wiadomości kierunkowe i dane wektora – odezwał się. – Czy wszystkie zostały wysłane w to samo miejsce?

– Mniej więcej – odpowiedziała, kiwając prawą dłonią. – Nie w to samo miejsce, ale do określonych punktów w Pasie. Jednak na podstawie zmian kierunku oraz czasów ich wysłania, był to jeden ruchomy punkt w Pasie, i to nie na stabilnej orbicie.

– Czyli statek?

Naomi ponownie skinęła.

– Prawdopodobnie – potwierdziła. – Próbowałam analizy lokalizacji, ale nie mogę w rejestrze znaleźć nic, co wyglądałoby na możliwy cel. Żadnych stacji ani zamieszkanych skał. Statek wydaje się mieć sens. Tylko...

Holden czekał, by Naomi skończyła, ale Miller nachylił się niecierpliwie.

– Tylko co? – zapytał.

– Tylko skąd wiedzieli, gdzie on będzie? – wyjaśniła. – Nie mam w dzienniku żadnych połączeń przychodzących. Jeśli statek poruszał się losowo w Pasie, skąd wiedzieli, gdzie wysyłać wiadomości?

Holden ścisnął jej ramię na tyle lekko, że pewnie nawet tego nie poczuła przez wytrzymały skafander próżniowy, po czym odepchnął się i pozwolił sobie podryfować w stronę sufitu.

– To znaczy, że ruch nie jest losowy – stwierdził. – Musieli mieć jakiegoś rodzaju mapę, gdzie to coś będzie w terminach wysyłania wiadomości. To mógł być jeden z ich niewykrywalnych statków.

Naomi odwróciła się na fotelu, żeby na niego popatrzeć.

– To może być stacja – powiedziała.

– To laboratorium – wtrącił się Miller. – Jeśli prowadzą eksperyment na Erosie, muszą mieć w pobliżu białe fartuchy.

– Naomi – odezwał się Holden. – „Materiały zabezpieczone”. W kajucie kapitana jest wciąż zamknięty sejf. Myślisz, że dasz radę go otworzyć?

Naomi wzruszyła jedną ręką.

– Nie wiem – odpowiedziała. – Może. Amos pewnie mógłby go rozwalić materiałami wybuchowymi, które znaleźliśmy w tej dużej skrzyni z bronią.

Holden się roześmiał.

– No cóż – odpowiedział. – Ponieważ prawdopodobnie jest pełen fiolek paskudnego wirusa z kosmosu, raczej zrezygnuję z opcji wysadzania.

Naomi zamknęła dziennik łączności i wywołała ogólne menu systemów statku.

– Mogę się rozejrzeć i zobaczyć, czy komputer ma dostęp do sejfu – powiedziała. – Spróbować go otworzyć w ten sposób. Ale to może trochę potrwać.

– Zrób, co możesz – odpowiedział Holden. – Zejdziemy ci z głowy.

Odepchnął się od sufitu i ruszył do włazu mostka, po czym przeciągnął się na drugą stronę, na korytarz. Chwilę później zjawił się tam Miller. Detektyw zaczepił stopami o pokład dzięki butom magnetycznym i czekając, wbił wzrok w Holdena.

Kapitan opadł na pokład obok niego.

– Co o tym myślisz? – zapytał Holden. – Za wszystkim stoi Protogen? Czy to tylko kolejne „skoro to wygląda na nich, to nie oni”?

Miller milczał przez dwa długie oddechy.

– Tym razem sprawa wydaje się autentyczna – powiedział w końcu. Brzmiał, jakby przyznawał to niechętnie.

Wzdłuż drabiny załogowej z dołu wynurzył się Amos, ciągnąc za sobą dużą metalową skrzynkę.

– Cześć, kapitanie – odezwał się. – Znalazłem w warsztacie całą skrzynię peletek paliwowych do reaktora. Raczej będziemy chcieli je zabrać ze sobą.

– Dobra robota – pochwalił Holden, wyciągając rękę do Millera, by poczekał. – Zabierz je na pokład. A przy okazji będę potrzebował planu zniszczenia tego statku.

– Co takiego? – oburzył się Amos. – Ta łajba jest warta gazylion dolarów, kapitanie. Niewykrywalny statek rakietowy? SPZ sprzedałaby za niego swoje babcie. A w sześciu wyrzutniach są jeszcze torpedy. Do rozwalania pancerników. Można by nimi stopić mały księżyc. Zapomnij o babciach, SPZ oddałaby nam za ten sprzęt swoje córki. Czemu, do cholery, mielibyśmy go wysadzać?

Holden popatrzył na niego z niedowierzaniem.

– Zapomniałeś, co jest w maszynowni? – zapytał.

– Szlag, kapitanie – prychnął Amos. – To gówno zamarzło. Kilka godzin z palnikiem i będzie można to pociąć i wyrzucić przez śluzę. I wszystko będzie sprawne.

Obraz Amosa rozcinającego na części stopione ciała byłej załogi palnikiem plazmowym i radośnie wyrzucającego kawałki przez śluzę przerzucił Holdena przez krawędź pełnowymiarowych mdłości. Zdolność potężnego mechanika do ignorowania wszystkiego, czego nie chciał zauważać, bywała przydatna podczas przeciskania się przez ciasne i pełne smaru pomieszczenia maszynowni, jednak możliwość odsunięcia od siebie okropnego okaleczenia kilku tuzinów ludzi groziła przekształceniem niesmaku Holdena w gniew.

– Zapominając na chwilę o bałaganie – powiedział – oraz bardzo realnej możliwości zakażenia tym, co zrobiło ten bałagan, jest jeszcze ten drobny fakt, że ktoś desperacko szuka tego bardzo drogiego i bardzo niewykrywalnego statku, a jak na razie Aleks nie potrafi znaleźć szukających jednostek.

Umilkł i kiwnął głową, a Amos wyraźnie przemyśliwał całą sprawę. Na szerokiej twarzy mechanika widział, jak mężczyzna układa to sobie wszystko w głowie. Znaleźliśmy statek stealth. Inni też go szukają. Nie widzimy tych, którzy to robią.

Szlag.

Amos zbladł.

– No dobra – zgodził się. – Ustawię reaktor na samozniszczenie. – Spojrzał na godzinę widoczną na wyświetlaczu przedramiennym skafandra. – Cholera, siedzimy tu już za długo. Lepiej się stąd zbierać.

– Lepiej tak – zgodził się Miller.


* * *

Naomi była dobra. Bardzo dobra. Holden odkrył to, gdy zaczął służbę na Canterbury i w ciągu kolejnych lat dodał to do swojej listy faktów, wraz z takimi obserwacjami, jak kosmos jest zimny oraz ciążenie zawsze działa w dół. Gdy coś przestawało działać na lodowcowcu, mówił Naomi, żeby to naprawiła i nigdy więcej nie zaprzątał sobie tym głowy. Czasami twierdziła, że nie potrafi czegoś naprawić, ale zawsze była to tylko taktyka negocjacyjna. Krótka rozmowa prowadziła do żądania części zamiennych lub zatrudnienia w następnym porcie dodatkowego członka załogi, i to załatwiało sprawę. Nie istniał problem związany z elektroniką lub częściami statku kosmicznego, którego nie potrafiłaby rozwiązać.

– Nie potrafię otworzyć sejfu – oświadczyła.

Unosiła się obok niego w kajucie kapitana, opierając się lekko stopą o koję, by ustabilizować się podczas gestykulacji. Holden stał na podłodze z włączonymi butami magnetycznymi, a Miller został we włazie na korytarz.

– Czego ci potrzeba? – zapytał Holden.

– Jeśli nie pozwolisz mi tego wysadzić albo wyciąć, nie zdołam go otworzyć.

Holden pokręcił głową, ale Naomi albo tego nie zobaczyła, albo go zignorowała.

– Sejf zaprojektowano tak, by otwierał go bardzo szczególny zestaw pól magnetycznych przyłożonych do metalowej powierzchni drzwi – wyjaśniła. – Ktoś ma do tego właściwy klucz, ale nie ma go na statku.

– Jest na stacji – rzucił Miller. – Nie wysłałby tej wiadomości, gdyby nie mogli go otworzyć.

Holden przez chwilę wpatrywał się w ścienny sejf, stukając palcami o ścianę obok niego.

– Jakie jest ryzyko, że wycinanie go aktywuje jakąś pułapkę? – zapytał.

– Cholernie wielkie – rzucił Amos. Słuchał ich rozmowy z komory torpedowej, gdzie hakował mały reaktor fuzyjny zasilający jedną z sześciu pozostałych torped do uzyskania reakcji krytycznej. Praca przy głównym reaktorze statku była zbyt niebezpieczna z powodu usuniętego ekranowania.

– Naomi, bardzo chcę mieć ten sejf i zawarte w nim notatki oraz próbki – powiedział Holden.

– Nie wiesz, co jest w środku – zauważył Miller, po czym się roześmiał. – Nie, oczywiście, że jest tam właśnie to. Ale nie pomoże nam, jeśli zostaniemy wysadzeni lub, co gorsza, jeśli jakiś kawałek odłamka pokryty tym paskudztwem przebije któryś skafander.

– Zabieram go ze sobą – odpowiedział Holden, po czym wyciągnął z kieszeni skafandra kawałek kredy i obrysował sejf na ścianie. – Naomi, wytnij mały otwór w ściance i zobacz, czy jest tam coś, co uniemożliwi nam wycięcie całości i zabranie jej ze sobą.

– Trzeba by rozwalić połowę ściany.

– W porządku.

Naomi zmarszczyła brwi, ale po chwili wzruszyła ramionami, uśmiechnęła się i przytaknęła jedną dłonią.

– No dobrze – skomentowała. – Chcesz to zabrać do ludzi Freda?

Miller znowu się roześmiał, emitując suchy, chrapliwy dźwięk, od którego Holdenowi zrobiło się nieprzyjemnie. Czekając na zakończenie pracy przez Naomi i Amosa, detektyw na okrągło oglądał nagranie walki Julie Mao z napastnikami. U Holdena wzbudziło to niepokojące wrażenie, że Miller stara się zapamiętać całe nagranie. Że jest paliwem do czegoś zaplanowanego na później.

– Mars oddałby wam życie w zamian za to wszystko – odezwał się Miller. – Słyszałem, że na Marsie żyje się bardzo przyjemnie, jeśli jest się bogatym.

– Pieprzyć bogactwo – rzucił Amos, po czym stęknął przy pracy nad czymś w dole. – Zbudowaliby nam pomniki.

– Mamy umowę z Fredem, zgodnie z którą ma prawo przebicia każdej oferty, którą dostaniemy – przypomniał Holden. – Oczywiście, formalnie to nie jest kontrakt...

Naomi uśmiechnęła się i mrugnęła do Holdena.

– To co w takim razie, sir? – zapytała z lekką kpiną. – Bohaterowie SPZ? Marsjańscy miliarderzy? Własna firma biotechnologiczna? Co my tu właściwie robimy?

Holden odepchnął się od sejfu i poszybował w stronę śluzy i palnika czekającego tam z innymi narzędziami.

– Jeszcze nie wiem – odpowiedział. – Ale miło jest mieć znowu jakiś wybór.


* * *

Amos znowu nacisnął przycisk. W ciemności nie pojawiły się żadne nowe gwiazdy. Czujniki promieniowania i podczerwieni milczały.

– Czy tam nie powinno dojść do wybuchu? – spytał Holden.

– Cholera, tak – rzucił Amos, po czym trzeci raz wcisnął przycisk czarnego pudełka trzymanego w dłoni. – Ale to nie jest dokładna nauka czy coś takiego. Silniki tych rakiet są maksymalnie uproszczone. Po prostu reaktor bez jednej ścianki. Nie można dokładnie przewidzieć...

– To nie jest kosmiczna technologia – rzucił ze śmiechem Holden.

– Co? – zapytał Amos, gotów się rozzłościć, gdyby były to drwiny.

– No wiesz, tekst „to nie jest kosmiczna technologia” – próbował wyjaśnić Holden. – To jak powiedzieć „to nie jest trudne”. Ale ty zajmujesz się technologią kosmiczną. Na serio. Zarabiasz na życie, pracując przy reaktorach fuzyjnych i silnikach statków kosmicznych. Kilkaset lat temu ludzie ustawialiby się w kolejkach, by oddać ci swoje dzieci w zamian za wiedzę.

– Co do cho... – zaczął Amos, ale urwał, gdy za oknem kokpitu rozbłysło nowe słońce, gasnąc niemal równie raptownie. – Widzisz? Cholera, mówiłem, że to zadziała.

– Ani przez chwilę w to nie wątpiłem – zapewnił Holden, po czym klepnął umięśniony bark Amosa i ruszył w stronę rufy po drabinie.

– O co tu, do cholery, chodziło? – rzucił Amos w powietrze za oddalającym się Holdenem.

Poszybował na pokład dowodzenia. Fotel Naomi był pusty. Sam kazał jej się przespać. Do zaczepów w podłodze przymocowano sejf wyciągnięty z niewykrywalnego statku. Po wycięciu ze ściany wydawał się większy. Czarny i niemożliwie solidny. Rodzaj pojemnika, w którym trzyma się zagładę Układu Słonecznego.

– Sezamie, otwórz się – powiedział cicho Holden.

Sejf go zignorował, ale otworzył się właz pokładu i do pomieszczenia wleciał Miller. Skafander zamienił na lekko woniejący stęchlizną niebieski kombinezon i zawsze obecny kapelusz. W wyrazie jego twarzy Holden zobaczył coś, od czego poczuł się nieswojo. Jeszcze bardziej niż zwykle w obecności detektywa.

– Cześć – przywitał go Holden.

Miller tylko kiwnął głową i podciągnął się do jednej ze stacji roboczych, po czym przypiął się do fotela.

– Mamy już jakieś miejsce docelowe? – zapytał.

– Nie. Poprosiłem Aleksa o obliczenie tras do kilku potencjalnych miejsc, ale jeszcze się nie zdecydowałem.

– Oglądałeś ostatnio wiadomości? – zapytał detektyw.

Holden pokręcił głową, po czym ruszył do fotela po drugiej stronie pomieszczenia. Coś w twarzy Millera zmroziło mu krew.

– Nie – powiedział. – Co się stało?

– Nie owijasz w bawełnę, Holden. Chyba to w tobie podziwiam.

– Po prostu powiedz.

– Nie, serio. Mnóstwo ludzi twierdzi, że w coś wierzy. „Najważniejsza jest rodzina”, ale w dniu wypłaty przerżną kurwę za pięćdziesiąt dolców. „Najważniejszy jest kraj”, ale oszukują na podatkach. Nie ty. Mówisz, że wszyscy powinni wszystko wiedzieć i, na Boga, rzeczywiście robisz to, co głosisz.

Miller czekał na jakąś odpowiedź, ale Holden nie wiedział, co powiedzieć. Mowa sprawiała wrażenie czegoś, co detektyw specjalnie sobie przygotował. Równie dobrze mógł mu pozwolić dokończyć.

– Tak więc Mars dowiedział się, że być może Ziemia buduje na boku statki, takie bez żadnej bandery. I niektóre z nich mogły zniszczyć marsjański okręt flagowy. Założę się, że Mars zażądał sprawdzenia. No wiesz, to Flota Koalicji Ziemsko-Marsjańskiej, jednej wielkiej szczęśliwej hegemonii. Wspólnie pilnują porządku w Układzie Słonecznym od prawie stu lat. Oficerowie dowodzący praktycznie razem sypiają. Czyli to musi być błąd, prawda?

– No dobrze – odezwał się z napięciem Holden.

– No więc Mars dzwoni – kontynuował Miller. – No wiesz, nie wiem na pewno, ale założę się, że tak się to zaczyna. Telefon od jakiejś grubej ryby z Marsa do grubej ryby na Ziemi.

– Wydaje się rozsądne – przyznał Holden.

– I jak myślisz, co odpowiedziała Ziemia?

– Nie wiem.

Miller sięgnął i włączył jeden z ekranów, po czym wywołał plik ze swoim nazwiskiem i znacznikiem czasowym sprzed niecałej godziny. Nagranie wideo z marsjańskiej sieci informacyjnej, pokazujące nocne niebo nad marsjańską kopułą. Wśród gwiazd pełno było błysków i krech. Według tekstu na pasku u dołu ekranu ziemskie okręty na orbicie Marsa nagle i bez ostrzeżenia otworzyły ogień do jednostek marsjańskich. Kreski na niebie były śladami rakiet, a błyski – ginącymi statkami.

A potem olbrzymi biały błysk na kilka sekund zmienił marsjańską noc w dzień, a tekst u dołu poinformował, że zniszczono stację radarów głębokiego kosmosu na Deimosie.

Holden siedział i patrzył na koniec Układu Słonecznego, wyświetlany na ekranie w żywych kolorach i z komentarzem ekspertów. W każdej chwili spodziewał się kresek światła opadających w stronę planety, na rozpadanie się kopuł w ogniu atomowym, ale wyglądało na to, że ktoś się choć trochę opanował i walka ograniczała się do nieba.

Nie mogło tak zostać na zawsze.

– Chcesz mi powiedzieć, że to moja wina – odezwał się. – Że gdybym nie wysłał do wszystkich tych danych, tamte statki wciąż byłyby całe. Ci ludzie wciąż by żyli.

– Dokładnie tak. A jeśli bandyci chcieli, żeby ludzie przestali się interesować Erosem, właśnie im się to udało.





Rozdział trzydziesty szósty





Miller


Ciągle napływały informacje o wojnie. Miller obserwował pięć kanałów równocześnie w okienkach stłoczonych na terminalu. Mars był wstrząśnięty, zdumiony, zataczał się. Wojna między Marsem a Pasem – największy i najniebezpieczniejszy konflikt w historii ludzkości – nagle stała się tylko poboczną atrakcją. Reakcje gadających głów ziemskich sił bezpieczeństwa były skrajne: od nawoływania do spokojnej, racjonalnej dyskusji na temat obrony wyprzedzającej – do określania Marsa mianem „bandy prymitywów gwałcących dzieci”. Atak na Deimosa zmienił księżyc w powoli rozwijający się pierścień żwiru na starej orbicie satelity, kreskę na marsjańskim niebie, a to po raz kolejny zmieniło zasady gry.

Miller przez dziesięć godzin oglądał, jak atak zmienia się w blokadę. Rozproszona w Układzie Słonecznym marsjańska flota pędziła do domu na pełnym ciągu. Kanały SPZ nazywały to zwycięstwem i może faktycznie ktoś wierzył, że to prawda. Obrazy nadchodziły ze statków i zestawów czujników. Zniszczone okręty z bokami rozdartymi silnymi wybuchami, wirujące na cmentarzach nieregularnych orbit. Ambulatoria takie jak na Rosie pełne chłopaków i dziewcząt o połowę młodszych od niego – krwawiących, poparzonych, umierających. W każdym cyklu nadchodziły nowe nagrania, nowe szczegóły śmierci i zniszczenia. I za każdym razem, gdy pojawiały się nowe zdjęcia, nachylał się do przodu z dłonią na ustach, czekając na informację. Na to jedno zdarzenie, które zakończy wszystko.

Jednak jeszcze do tego nie doszło i każda godzina bez niego niosła kolejny strzęp nadziei, że może, może do tego nie dojdzie.

– Cześć – przywitał się Amos. – Spałeś w ogóle?

Miller spojrzał do góry, czując sztywność karku. Mechanik stał w drzwiach do kabiny Millera z czerwonymi śladami po poduszce wciąż widocznymi na policzku i czole.

– Co? – spytał Miller. Po czym dodał: – Tak. Nie. Ja... oglądałem.

– Ktoś rzucił kamieniem?

– Jeszcze nie. Ciągle walczą na orbicie lub wyżej.

– Co za niedorobioną apokalipsę tam uprawiają? – skomentował Amos.

– Odpuść im. To ich pierwsza.

Mechanik pokręcił dużą głową, ale Miller dostrzegł ulgę maskowaną niesmakiem. Jak długo kopuły na Marsie wciąż stały, jak długo nic nie zagrażało biosferze Ziemi, ludzkość mogła przetrwać. Miller nie mógł się nie zastanawiać, na co liczą mieszkańcy Pasa, czy naprawdę zdołali uwierzyć, że małe ekosfery poupychane na asteroidach zdołają w nieskończoność podtrzymywać życie.

– Chcesz piwo? – zapytał Amos.

– Pijesz piwo na śniadanie?

– Dla ciebie to pewnie kolacja – skomentował Amos.

Miał rację. Miller potrzebował snu. Od czasu zniszczenia statku stealth nie udało mu się porządnie zasnąć, a podczas krótkich drzemek dręczyły go dziwne sny. Ziewnął na myśl o ziewaniu, ale napięcie w trzewiach powiedziało mu, że raczej spędzi dzień, oglądając wiadomości, a nie odpoczywając.

– To pewnie znowu śniadanie – odpowiedział.

– Chcesz piwo na śniadanie? – zapytał Amos.

– Jasne.

Wędrowanie przez Rosynanta sprawiało nierealne wrażenie. Cichy szum wymienników powietrza, łagodność atmosfery. Podróż do statku Julie była niewyraźnym pasmem leków przeciwbólowych i mdłości. Czas na Erosie był koszmarem, który nie chciał zblaknąć. Spacerowanie przez skromne, funkcjonalne korytarze z ciążeniem ciągu przyciągającym go łagodnie do podłogi, z bardzo małym ryzykiem, że ktoś go zabije, wydawało się podejrzane. Nie było tak źle, gdy wyobraził sobie idącą obok niego Julie.

Gdy jadł, na jego terminalu rozległ się sygnał dźwiękowy przypominający o kolejnym czyszczeniu krwi. Wstał, poprawił kapelusz i poszedł pozwolić znęcać się nad sobą igłom i strzykawkom. Kiedy dotarł do kabiny, zastał tam kapitana podpiętego do jednej z maszyn.

Wyglądał, jakby spał, ale niezbyt spokojnie. Nie miał pod oczami sińców takich jak Miller, ale ramiona miał spięte, a brwi na skraju zmarszczenia. Miller zastanawiał się, czy nie był dla niego za ostry. A nie mówiłem mogło być ważnym komunikatem, jednak obciążenie śmiercią niewinnych ludzi i chaosem upadku cywilizacji mogło być zbyt dużym balastem dla jednego człowieka.

A może po prostu wciąż rozgryzał Naomi.

Holden uniósł rękę wolną od sprzętu medycznego.

– Poranku – rzucił Miller.

– Cześć.

– Zdecydowałeś już, gdzie lecimy?

– Jeszcze nie.

– Coraz trudniej będzie dostać się na Marsa – rzucił Miller, kładąc się w znajome objęcia aparatury medycznej. – Jeśli tam się wybierasz, lepiej szybko się zdecyduj.

– Chcesz powiedzieć, że dopóki wciąż istnieje Mars, tak?

– Na przykład – zgodził się Miller.

Igły wężowym ruchem wysunęły się na lekko wyginanych uchwytach. Miller wbił wzrok w sufit, starając się nie spinać, gdy linie wciskały się do jego żył. Przez chwilę czuł kłucie, potem słaby, tępy ból i zaskoczyło znieczulenie. Wyświetlacz w górze ogłosił stan jego ciała lekarzom, którzy przyglądali się umieraniu młodych żołnierzy kilometry stąd, nad Olympus Mons.

– Myślisz, że przestaną? – zapytał Holden. – No wiesz, Ziemia musi to robić, bo Protogen ma w kieszeni jakichś generałów, senatorów czy kogoś podobnego, prawda? To wszystko dlatego, że chcą być jedynymi, którzy położą na tym łapę. Jeśli Mars też będzie to miał, Protogen nie będzie miał powodu walczyć.

Miller zamrugał. Zanim zdążył wybrać odpowiedź – Spróbują całkowicie zniszczyć Marsa albo Sprawy zaszły już zdecydowanie za daleko na coś takiego bądź Jak bardzo jesteś naiwny, kapitanie? – Holden zaczął mówić dalej.

– Pieprzyć to. Mamy pliki z danymi. Nadam je do wszystkich.

Odpowiedź Millera przyszła niemal odruchowo.

– Nie zrobisz tego.

Holden dźwignął się na łóżku z gniewnym wyrazem twarzy.

– Rozumiem, że możesz mieć inne zdanie na ten temat – powiedział – ale to nadal mój statek. Jesteś pasażerem.

– To prawda – potwierdził Miller. – Ale wcześniej miałeś problemy z zabijaniem ludzi, a będziesz musiał mnie zastrzelić, zanim wyślesz to coś.

– Co takiego?

Nowa krew wpłynęła do żył Millera niczym strużka lodowej wody pełznąca w stronę serca. Monitory medyczne przełączyły się na nowy wzór, zliczając nieprawidłowe komórki docierające do filtrów.

– Będziesz musiał mnie zastrzelić – powtórzył Miller, tym razem powoli. – Już dwa razy stałeś przed wyborem, czy zniszczyć Układ Słoneczny, czy nie, i dwa razy spieprzyłeś. Nie chcę widzieć ciągu dalszego.

– Chyba masz trochę przesadną opinię dotyczącą wpływu pierwszego oficera długodystansowego lodowcowca na losy świata. Tak, mamy wojnę. I owszem, byłem tam, gdy się zaczynała. Ale Pas już od dawna nienawidził planet zewnętrznych, na długo zanim zaatakowano Canta.

– Udało ci się też podzielić planety wewnętrzne – zauważył Miller.

Holden przekrzywił głowę.

– Ziemia zawsze nienawidziła Marsa – oświadczył tak, jakby informował, że woda była mokra. – Gdy służyłem we flocie, robiliśmy symulacje na taką ewentualność. Plany bitew na wypadek, gdyby Ziemia i Mars poszły na noże. Ziemia przegrywa. Chyba że uderzy pierwsza i to mocno, a potem nie odpuści, Ziemia po prostu za każdym razem przegra.

Może chodziło o dystans. Może braki w wyobraźni. Miller nigdy nie widział podziałów między planetami wewnętrznymi.

– Poważnie? – zapytał.

– Są kolonią, ale mają najlepsze zabawki i wszyscy świetnie o tym wiedzą – potwierdził Holden. – Wszystko, co się tam teraz dzieje, narastało od stu lat. Gdyby nie było tych animozji, nie mogłoby dojść do takiej sytuacji.

– Tak brzmi twoja mowa obronna? „To nie moja beczka z prochem, ja tylko przyniosłem zapałkę?”.

– Nie bronię się – zaprotestował Holden. Jego ciśnienie krwi i tętno wyraźnie wzrastały.

– Już przez to przechodziliśmy – rzucił Miller. – Więc pozwól, że zapytam: czemu twoim zdaniem tym razem będzie inaczej?

Igły w ręce Millera wydawały się rozgrzewać do poziomu bólu. Zastanawiał się, czy to normalne zjawisko i czy każde kolejne czyszczenie krwi będzie odczuwał tak samo.

– Tym razem jest inaczej – zapewnił uparcie Holden. – Całe to dziejące się tam gówno to efekt braku pełnego obrazu sytuacji. Mars i Pas nie rzuciłyby się sobie do gardeł, gdyby wiedziały to, co my wiemy teraz. Ziemia i Mars nie strzelałyby do siebie, gdyby wszyscy wiedzieli, że zostali w to wmanewrowani. Problem nie polega na tym, że ludzie wiedzą zbyt wiele, tylko na brakach w znajomości faktów.

Coś zasyczało i Miler poczuł płynącą przez niego falę chemicznego odprężenia. Nie był z niej zadowolony, ale nie sposób było wycofać leków.

– Nie możesz tak po prostu rzucać w ludzi informacjami – powiedział. – Musisz wiedzieć, co one znaczą. Co to zrobi. Była taka sprawa na Ceres. Zginęła mała dziewczynka. Przez pierwsze osiemnaście godzin wszyscy byliśmy pewni, że to sprawka tatusia. Był skazanym przestępcą. Pijakiem. I on ostatni widział ją żywą. Wszystkie klasyczne poszlaki. W dziewiętnastej godzinie dostaliśmy informację. Okazało się, że tatko był winien sporo kasy jednemu z lokalnych syndykatów. I nagle wszystko zrobiło się znacznie bardziej skomplikowane. Mieliśmy więcej podejrzanych. Myślisz, że gdybym rozgłaszał wszystko, co wiem, tatuś wciąż by żył w chwili, gdy dostaliśmy ten cynk? Czy też ktoś dodałby dwa do dwóch i zrobił to, co samo się nasuwało?

Zabrzmiał jakiś sygnał w stacji diagnostycznej Millera. Wykryty kolejny nowotwór. Zignorował to. Cykl Holdena właśnie dobiegał końca, a zaczerwienienie jego policzków świadczyło w równym stopniu o zdrowej krwi w ciele, co o stanie emocjonalnym.

– Oni kierują się tym samym etosem – powiedział Holden.

– Kto?

– Protogen. Możecie być po różnych stronach, ale gracie w tę samą grę. Gdyby wszyscy powiedzieli, co wiedzą, nic z tego by się nie wydarzyło. Gdyby pierwszy technik z laboratorium na Febe, który zobaczył coś dziwnego, włączył interkom i powiedział „Hej, słuchajcie! To wygląda dziwnie”, nic z tego by się nie wydarzyło.

– Jasne – rzucił Miller – bo mówienie wszystkim o kosmicznym wirusie, który chce wszystkich zabić, to świetny sposób na zachowanie spokoju i porządku.

– Miller – powiedział Holden. – Nie chcę wzbudzać paniki, ale faktycznie mamy wirusa z kosmosu. I to coś chce wszystkich zabić.

Miller pokręcił głową i uśmiechnął się, jakby Holden powiedział coś zabawnego.

– To słuchaj, może nie mogę wycelować w ciebie z pistoletu i zmusić cię do zrobienia tego, co należy. Ale pozwól, że o coś cię zapytam, dobrze?

– Dobra – zgodził się Holden.

Miller odchylił się na łóżku. Leki sprawiały, że zaczęły mu ciążyć powieki.

– Co się stanie? – zapytał.

Przez dłuższą chwilę panowała cisza. Kolejny sygnał z aparatury medycznej. Kolejna fala zimna przechodziła przez zbolałe żyły Millera.

– Co się stanie? – powtórzył Holden.

Miller zrozumiał, że może powinien być nieco bardziej precyzyjny. Zmusił się do otwarcia oczu.

– Wyślesz w eter wszystko, co wiemy. Co się stanie?

– Zakończy się wojna. Ludzie rzucą się na Protogen.

– Widzę w tym pewne dziury, ale niech będzie. Co będzie potem?

Holden milczał przez kilka uderzeń serca.

– Ludzie zabiorą się za zarazę z Febe – powiedział.

– Zaczną eksperymentować. Walczyć o nią. Jeśli ten mały drań jest tak cenny, jak uważa Protogen, nie zdołasz powstrzymać wojny. W tej chwili możesz ją tylko zmienić.

Holden zmarszczył brwi, w kącikach jego ust i oczu pojawiły się linie świadczące o złości. Miller przyglądał się, jak umiera w nim kawałek idealizmu, i było mu przykro, że to go cieszy.

– To co się stanie, jeśli dostaniemy się na Marsa? – kontynuował Miller, mówiąc ciszej. – Sprzedamy protomolekułę za więcej pieniędzy niż ktokolwiek z nas kiedykolwiek widział. Albo po prostu was zastrzelą. Mars po prostu wygra z Ziemią. I z Pasem. Albo pójdziesz z tym do SPZ, które jest największą nadzieją Pasa na niepodległość, choć to banda szalonych zelotów[3], z których połowa uważa, że możemy się utrzymać w przestrzeni bez Ziemi. A wierz mi, że oni pewnie też cię zastrzelą. Możesz też powiedzieć wszystko wszystkim i udawać, że jakkolwiek się to skończy, będziesz mieć czyste ręce.

– Istnieje coś takiego, jak postąpić właściwie – odpowiedział Holden.

– Tylko że tu nie ma jednego właściwego czynu – zaprotestował Miller. – Masz cały talerz rozwiązań, które może są odrobinę mniej niewłaściwe.

Czyszczenie krwi Holdena dobiegło końca. Kapitan wyciągnął igły z ręki i pozwolił wycofać się cienkim metalowym mackom. Gdy opuszczał rękaw, wyraz jego twarzy nieco złagodniał.

– Ludzie mają prawo wiedzieć, co się dzieje – powiedział. – Twoje argumenty sprowadzają się do tego, że według ciebie nie są dość inteligentni, by wymyślić właściwy sposób na wykorzystanie tej wiedzy.

– Czy ktokolwiek dotąd użył przesyłanych przez ciebie informacji inaczej niż jako wymówki do strzelania do kogoś, kogo i tak już nie lubił? Danie im nowego powodu nie powstrzyma ich od wzajemnego zabijania się – powiedział Miller. – To ty zacząłeś te wojny, kapitanie. Ale to nie znaczy, że możesz je zakończyć. Za to powinieneś próbować.

– A jak niby mam to zrobić? – zapytał Holden. Napięcie w jego głosie mogło być złością, mogło też być modlitwą.

Coś we wnętrznościach Millera poruszyło się, jakiś podrażniony narząd uspokoił się na tyle, by wrócić na właściwe miejsce. Nie zdawał sobie sprawy, że coś jest nie tak do chwili, gdy nagle przestało.

– Zadaj sobie pytanie, co się stanie – odpowiedział. – Zapytaj się, co zrobiłaby Naomi.

Holden wybuchnął śmiechem.

– Czy tak właśnie podejmujesz decyzje?

Miller pozwolił sobie na zamknięcie oczu. Była tam Juliette Mao siedząca na kanapie w jej starym mieszkaniu na Ceres. Walcząca do ostatniej chwili z załogą niewykrywalnego statku. Rozerwana przez wirusa z kosmosu na podłodze kabiny prysznicowej.

– Mniej więcej – przyznał Miller.


* * *

Tej nocy dotarł raport z Ceres, stanowiący odmianę po zwykle konkurujących ze sobą informacjach prasowych. Rada rządząca SPZ oświadczyła, że na stacji zlikwidowano siatkę marsjańskich szpiegów. Film pokazywał ciała unoszące się przed przemysłową śluzą, prawdopodobnie w starych dokach sektora szóstego. Z oddali ofiary wydawały się prawie spokojne. Na nagraniu pojawiła się głowa szefowej ochrony. Kapitan Shaddid wyglądała starzej. Ostrzej.

– Żałujemy konieczności tego działania – powiedziała do widzów. – Jednak nie możemy sobie pozwolić na kompromisy, gdy gra toczy się o wolność.

I do tego właśnie doszło, pomyślał Miller, drapiąc się po brodzie. Jednak pogromy. Wystarczy ściąć jeszcze setkę głów, jeszcze tylko tysiąc czy dziesięć tysięcy, a wreszcie będziemy wolni.

Zabrzmiał łagodny sygnał ostrzegawczy i chwilę później ciążenie przesunęło się o kilka stopni w lewo. Zmiana kursu. Holden podjął decyzję.

Znalazł kapitana siedzącego samotnie i wpatrującego się w monitor na mostku. Blask oświetlał jego twarz od spodu, rzucając cienie w głąb oczu. Kapitan też wyglądał starzej.

– Rozesłałeś te informacje? – zapytał Miller.

– Nie. Jesteśmy tylko jednym statkiem. Jeśli powiemy wszystkim, czym to jest i że mamy to na pokładzie, zginiemy na długo przed Protogenem.

– Zapewne masz rację – zgodził się Miller, ze stęknięciem siadając przy pustym stanowisku. Kardanowe zawieszenie przesunęło się cicho. – Ale gdzieś lecimy.

– Nie zaufam im z czymś takim – powiedział Holden. – Nikomu z nich nie ufam z tym sejfem.

– Zapewne słusznie.

– Lecę na stację Tycho. Jest tam ktoś, komu... ufam.

– Ufasz?

– W każdym razie nie odczuwam aktywnego braku zaufania.

– Naomi uważa to za dobry pomysł?

– Nie wiem. Nie pytałem. Ale tak sądzę.

– Może być – przyznał Miller.

Holden pierwszy raz oderwał wzrok od monitora.

– Wiesz, co byłoby najwłaściwsze? – zapytał Holden.

– Tak.

– Co takiego?

– Rzucić ten sejf na długi kolizyjny kurs ze Słońcem i znaleźć sposób, by nikt nigdy więcej nie zbliżył się do Erosa i Febe – odpowiedział Miller. – Udać, że nic z tego nigdy się nie wydarzyło.

– To czemu tego nie zrobimy?

Miller powoli kiwnął głową.

– Jak można wyrzucić świętego Graala?



* * *




3 Przestarzałe: zagorzały obrońca, zwolennik jakiejś religii lub idei.





Rozdział trzydziesty siódmy





Holden


Aleks przestawił Rosynanta na ciąg trzech czwartych g na dwie godziny, podczas których załoga przygotowała i zjadła kolację. Po przerwie wróci do trzech g, ale na razie Holden cieszył się możliwością samodzielnego stania na dwóch nogach w ciążeniu niezbyt odbiegającym od ziemskiego. Dla Naomi i Millera ciąg był nieco za duży, ale żadne z nich nie narzekało. Oboje rozumieli potrzebę pośpiechu.

Gdy tylko ciążenie spadło z miażdżącego uścisku wysokiego przyśpieszenia, cała załoga cicho zebrała się w kambuzie i zaczęła przygotowywać kolację. Naomi zmieszała sztuczne jajka i sztuczny ser. Amos ugotował pastę pomidorową i resztkę świeżych grzybów, przyrządzając z nich czerwony sos pachnący jak coś prawdziwego. Aleks, któremu przypadała wachta, przekierował interfejs sterowania statku do panelu w kambuzie i siedział przy stole obok niego, smarując płaty makaronu pastą ze sztucznego sera i czerwonym sosem w nadziei, że końcowy wynik będzie przypominał lasagne. Holdenowi przypadła obsługa piekarnika, więc spędził czas przygotowywania lasagne na pieczeniu chleba z zamrożonych porcji ciasta. Zapach w kambuzie nie odbiegał zbytnio od aromatu prawdziwego jedzenia.

Miller zszedł z załogą do kambuza, ale wyglądało na to, że nie czuł się właściwie, prosząc o przydział czegoś do roboty. Zamiast tego zestawił stoły, a potem usiadł i przyglądał się reszcie. Właściwie nie unikał spojrzenia Holdena, ale też nie starał się za bardzo przyciągnąć jego uwagi. Dzięki milczącemu porozumieniu nikt nie włączył żadnego kanału z wiadomościami. Holden był pewien, że wszyscy pośpiesznie sprawdzą bieżący stan wojny zaraz po kolacji, ale na razie pracowali w przyjaznym milczeniu.

Po zakończeniu przygotowań Holden wyjął z piekarnika chleb, zmienił program kuchenki i wstawił do niej naczynie wypełnione lasagne. Naomi usiadła obok Aleksa i zaczęła z nim cicho rozmawiać na temat czegoś, co zobaczyła na ekranie. Holden dzielił czas między obserwowanie jej i wkładu w piekarniku. Zaśmiała się z czegoś, co powiedział Aleks, i odruchowo wkręciła jeden palec we włosy. Holden poczuł, jak coś w nim lekko się spina.

Miał wrażenie, że kątem oka zauważył, że Miller mu się przygląda. Gdy się obejrzał, detektyw obrócił się ze śladem uśmiechu na twarzy. Naomi znowu się zaśmiała. Trzymała jedną dłoń na ramieniu Aleksa, a pilot czerwienił się i mówił na tyle szybko, na ile pozwalał mu śmieszny, przeciągnięty sposób wymowy. Wyglądali na przyjaciół, co równocześnie dawało Holdenowi satysfakcję i wzbudziło w nim zazdrość. Zastanawiał się, czy jeszcze kiedyś będą przyjaciółmi z Naomi.

Zauważyła, że się jej przygląda, i posłała mu konspiracyjne mrugnięcie, które zapewne miałoby dużo więcej sensu, gdyby słyszał, co mówi Aleks. Uśmiechnął się i też do niej mrugnął wdzięczny, że włączyła go w tę chwilę. Jego uwagę przyciągnął skwierczący dźwięk dobiegający z kuchenki. Lasagne zaczynała się gotować i wykipiała z boków naczynia.

Założył kuchenne rękawice i otworzył drzwiczki.

– Zupa gotowa – oznajmił, wyciągając pierwsze naczynie i stawiając je na stole.

– Strasznie brzydka ta zupa – skomentował Amos.

– Uch, owszem – zgodził się Holden. – Ale tak właśnie mówiła mama Tamara, gdy kończyła gotowanie. Nie jestem pewien, od czego się to wzięło.

– Gotowała jedna z twoich trzech matek? Jakie to tradycyjne – rzuciła z lekkim uśmieszkiem Naomi.

– Cóż, dzieliła się dość po równo z Casearem, jednym z ojców.

Naomi uśmiechnęła się do niego, tym razem całkiem szczerze.

– Brzmi bardzo miło – powiedziała. – Taka duża rodzina.

– Owszem, naprawdę tak było – zapewnił, mając przed oczami obraz nuklearnego ognia niszczącego domek na farmie w Montanie, ten, w którym dorastał, i rodzinę zmienianą w popiół. Był pewien, że gdyby do tego doszło, Miller zjawiłby się przypomnieć, że to jego wina. I nie był pewien, czy potrafiłby się z tym spierać.

W miarę jedzenia Holden wyczuł powolny spadek napięcia w kambuzie. Amos beknął głośno, po czym zareagował na chór protestów, powtarzając beknięcie jeszcze głośniej. Aleks ponownie opowiedział żart, którym rozśmieszył Naomi. Nawet Miller wpasował się w nastrój chwili i opowiedział długą i z każdą chwilą mniej wiarygodną historię śledztwa w sprawie nielegalnego handlu serem; sprawa skończyła się strzelaniną z dziewięcioma nagimi Australijczykami w nielegalnym burdelu. Pod koniec opowieści Naomi śmiała się tak mocno, że pobrudziła sobie śliną koszulkę, a Amos jak mantrę powtarzał w kółko „Niemożliwe!”.

Historia była bardzo zabawna, a skromny sposób relacjonowania przez detektywa dobrze jej służył, ale Holden słuchał tylko jednym uchem. Obserwował swoją załogę i widział, jak z ich twarzy i ramion spływa napięcie. Obaj z Amosem pochodzili z Ziemi, choć gdyby miał zgadywać, Amos zapewne zapomniał o rodzimej planecie, gdy tylko z niej wyleciał. Aleks był z Marsa i wyraźnie wciąż go kochał. Jeden gruby błąd po którejś stronie i przed końcem kolacji obie planety mogły być radioaktywnym gruzem. Jednak w tej chwili byli po prostu przyjaciółmi jedzącymi wspólnie kolację. I tak było dobrze. O to właśnie walczył Holden.

– Właściwe to pamiętam te braki sera – przyznała Naomi, gdy Miller skończył opowieść. – W całym Pasie. To była twoja wina?

– No cóż, gdyby nie przemycali sera z pominięciem kontrolerów rządowych, nie byłoby tego problemu – odpowiedział detektyw. – Ale mieli też niemiły zwyczaj strzelania do innych przemytników sera. A gliniarze zauważają takie rzeczy. To się nie sprawdza.

– Z powodu pieprzonego sera? – zapytał Amos, z klekotem rzucając widelec na talerz. – Poważnie? Znaczy rozumiem prochy, hazard czy coś takiego. Ale ser?

– Hazard jest legalny w większości miejsc – zauważył Miller. – A praktycznie dowolne narkotyki może przygotować w łazience byle leser z podstawami chemii. Nie da się kontrolować podaży.

– A prawdziwy ser pochodzi tylko z Ziemi lub Marsa – uzupełniła Naomi. – Po dodaniu kosztów transportu i pięćdziesięcioprocentowych podatków Koalicji, kosztuje więcej od peletek paliwowych.

– Na koniec tej sprawy w nasze ręce trafiło sto trzydzieści kilo Cheddara z Vermont, lądując w magazynie dowodów – dodał Miller. – Wartość detaliczna pozwoliłaby pewnie komuś kupić własny statek. Ale do wieczora towar zniknął. Spisaliśmy go jako straty na skutek zepsucia. Nikt nic nie mówił, każdy poszedł do domu z kawałkiem.

Miller odchylił się na oparcie fotela z nieobecnym wyrazem twarzy.

– Mój Boże, to był dobry ser – skomentował z uśmiechem.

– No cóż, ten sztuczny smakuje jak łajno – odpowiedział Amos i pośpiesznie dodał: – bez urazy, szefie, naprawdę nieźle ci wyszło mieszanie go. Ale dla mnie to i tak nadal dziwne, żeby zabijać się o ser.

– To dlatego zabili Erosa – oświadczyła Naomi.

Miller kiwnął głową, ale się nie odezwał.

– Czemu tak myślisz? – rzucił Amos.

– Od jak dawna latasz? – zapytała go Naomi.

– Nie wiem – mruknął Amos, zaciskając usta i licząc w głowie. – Może dwadzieścia pięć lat?

– Latałeś z dużą liczbą Pasiarzy, prawda?

– Jasne – potwierdził Amos. – Nie ma lepszych towarzyszy na statku od Pasiarzy. Oczywiście, oprócz mnie.

– Latasz z nami od dwudziestu pięciu lat, lubisz nas i opanowałeś naszą gwarę. Założę się, że możesz zamówić piwo i dziwkę na każdej stacji w Pasie. Szlag, gdybyś był trochę wyższy i znacznie chudszy, do tego czasu mógłbyś ujść za jednego z nas.

Amos uśmiechnął się, uznając to za komplement.

– A jednak wciąż nas nie rozumiesz – stwierdziła Naomi. – Nie do końca. Nie zrozumie nas nikt, kto dorastał z darmowym powietrzem. To dlatego mogą zabić półtora miliona z nas tylko po to, żeby zobaczyć, co ten zarazek naprawdę robi.

– Hej! – wtrącił się Aleks. – Mówisz poważnie? Myślisz, że wewnętrzni i zewnętrzni uważają się za aż tak różnych?

– Oczywiście, że tak – zapewnił Miller. – Wszyscy jesteśmy zbyt wysocy, zbyt chudzi, nasze głowy wydają się za duże, a stawy zbyt bulwiaste.

Holden zauważył, że Naomi zerka ku niemu nad stołem z namysłem na twarzy. Podoba mi się twoja głowa, pomyślał do niej Holden, ale promieniowanie nie obdarzyło go też telepatią, bo wyraz jej twarzy się nie zmienił.

– W tej chwili mamy już praktycznie własny język – dodał Miller. – Widziałeś kiedyś Ziemianina próbującego pytać o kierunek w głębokiej kopalni?

– „Tu z obrotem, pow, Schlauch tu way acima i ido” – z silnym pasiarskim akcentem powiedziała Naomi.

– Idź do stacji metra w kierunku obrotu, zabierze cię z powrotem do doków – przetłumaczył Amos. – Co w tym, do cholery, takiego trudnego?

– Miałem partnera, który nie potrafił tego zrozumieć po dwóch latach na Ceres – zdradził Miller. – A Havelock nie był głupi. On po prostu nie był... stąd.

Holden słuchał ich rozmowy, przesuwając zimny makaron na talerzu kawałkiem chleba.

– Dobra, rozumiemy – odezwał się po chwili. – Jesteście dziwni. Ale zabić półtora miliona ludzi z powodu jakichś różnic w budowie szkieletu i slangu...

– Ludzi wrzucano do pieca za znacznie mniej, od kiedy tylko wynaleziono piece – zauważył Miller. – Jeśli poczujesz się z tym lepiej, większość z nas uważa was za przysadzistych i z mikrocefalią.

Aleks pokręcił głową.

– Uwalnianie tego syfu nie ma dla mnie żadnego sensu, nawet gdybyś osobiście nienawidził każdego człowieka na Erosie. Kto wie, co to zrobi?

Naomi podeszła do zlewu kambuza i umyła ręce, przyciągając uwagę wszystkich do bieżącej wody.

– Myślałam nad tym trochę – odezwała się i odwróciła, wycierając dłonie w ręcznik. – To znaczy nad sensem tego.

Miller zaczął coś mówić, ale Holden uciszył go szybkim gestem i czekał na dalszy ciąg wypowiedzi Naomi.

– Więc tak – powiedziała. – Podeszłam do tego jak do problemu obliczeniowego. Jeśli wirus lub nanomaszyna – protomolekuła czy cokolwiek – została zaprojektowana, to ma jakiś cel, prawda?

– Zdecydowanie – zgodził się Holden.

– I wydaje się, że to próbuje coś zrobić, coś złożonego. Bo w przeciwnym razie nie byłoby sensu podejmować aż takiego wysiłku tylko po to, żeby zabić tylu ludzi. Te zmiany wydają się być celowe, i jak na razie – po prostu... niekompletne.

– Rozumiem – przyznał Holden. Aleks i Amos pokiwali głowami, ale się nie odezwali.

– Więc może problem w tym, że protomolekuła nie jest jeszcze dostatecznie inteligentna. Można skompresować sporo danych do bardzo małego pakietu, ale jeśli to nie jest komputer kwantowy, to przetwarzanie wymaga miejsca. A najprostszy sposób uzyskania go w małych maszynach to dystrybucja. Może protomolekuła nie kończy swojego zadania po prostu dlatego, że nie jest na to dość inteligentna. Jeszcze.

– Nie ma ich dość – podsunął Aleks.

– Właśnie – potwierdziła Naomi, rzucając ręcznik do kosza pod zlewem. – Więc dajesz im dużo biomasy do modyfikacji i patrzysz, co ostatecznie mają za zadanie zrobić.

– Według tego gościa na nagraniu zrobiono je, żeby przechwyciły życie na Ziemi i nas skasowały – przypomniał Miller.

– I dlatego – dodał Holden – Eros jest idealny. Mnóstwo biomasy w zamkniętej próżniowo probówce. Jeśli sytuacja wymknie się spod kontroli, to w końcu trwa wojna. Mnóstwo statków i pocisków można wykorzystać do zmiany Erosa w szkło, jeśli zagrożenie wyda się realne. Najłatwiej zapomnieć o dzielących nas różnicach, gdy pojawia się nowy gracz.

– Rety – rzucił Amos. – To naprawdę bardzo, bardzo popieprzone.

– Dobra. Ale nawet jeśli prawdopodobnie dokładnie tak było – powiedział Holden – nadal nie mogę uwierzyć, że jest dość złych ludzi zebranych w jednym miejscu, by to zrobić. To nie jest operacja jednoosobowa, tu potrzeba było tuzinów albo setek bardzo inteligentnych ludzi. Czy Protogen tak po prostu rekrutuje wszystkich potencjalnych Stalinów i Kuby Rozpruwaczy, na których się natknie?

– Z pewnością zapytam o to pana Dresdena – stwierdził Miller z nieodgadnionym wyrazem twarzy – gdy w końcu uda mi się go spotkać.


* * *

Pierścienie mieszkalne Tycho wirowały spokojnie wokół rozdętej kuli fabryki w nieważkości znajdującej się w ich środku. Olbrzymie manipulatory konstrukcyjne wystające z jej szczytu przesuwały wielkie kawałki osłon kadłuba w stronę boku Nauvoo. Patrząc na stację z ekranu na mostku, gdy Aleks kończył procedury dokowania, Holden poczuł coś w rodzaju ulgi. Jak na razie Tycho było jedynym miejscem, gdzie nikt nie próbował do nich strzelać, wysadzać ich ani rzygać na nich śluzem, a to sprawiało, że czuł się tam jak w domu.

Holden spojrzał na sejf naukowców przypięty bezpiecznie do pokładu i miał nadzieję, że sprowadzając go tutaj, nie zabił właśnie wszystkich na stacji.

Jakby na wezwanie przed pokładowy właz przepchnął się Miller, podlatując do sejfu. Posłał Holdenowi znaczące spojrzenie.

– Nie mów tego, już sam o tym myślę – powiedział Holden.

Miller wzruszył ramionami i podpłynął do stacji dowodzenia.

– Duży – skomentował, kiwając w stronę Nauvoo na ekranie Holdena.

– Statek pokoleniowy – wyjaśnił Holden. – Coś takiego może nam dać gwiazdy.

– Albo samotną śmierć w długiej podróży donikąd – odpowiedział Miller.

– Wiesz – rzucił Holden – wersja wielkiej galaktycznej przygody w wykonaniu jakiegoś gatunku polega na strzelaniu do sąsiadów pociskami pełnymi wirusa. Myślę, że w porównaniu z tym nasza jest dość szlachetna.

Miller chwilę się nad tym zastanawiał, kiwnął głową i zajął się oglądaniem stacji Tycho, rosnącej na monitorach w miarę jak Aleks podprowadzał ich coraz bliżej. Detektyw trzymał się ręką konsoli, robiąc drobne poprawki konieczne do pozostania w miejscu, gdy manewry pilota rzucały nimi na wszystkie strony w krótkich pchnięciach ciążenia. Holden był przypięty do fotela. Nawet skupiając się, nie potrafił radzić sobie tak dobrze z nieważkością i przejściowym ciągiem. Jego mózgu nie dało się przeszkolić po ponad dwudziestu latach spędzonych z ciążeniem o stałej wartości.

Naomi miała rację. Tak łatwo było widzieć w Pasiarzach obcych. Szlag, gdyby dać im czas na rozwinięcie jakichś naprawdę wydajnych rozwiązań z wszczepianym zapasem tlenu i jego odnawiania oraz zminimalizować skafandry kosmiczne do minimum niezbędnego do utrzymania temperatury, może pojawiliby się Pasiarze spędzający więcej czasu na zewnątrz statków i stacji niż w środku.

Może dlatego obłożono ich podatkami do poziomu ledwie umożliwiającego utrzymanie się przy życiu. Ptak opuścił gniazdo, ale nie można mu było pozwolić za bardzo rozprostować skrzydeł, bo może zapomnieć o powrocie.

– Ufasz temu Fredowi? – zapytał Miller.

– Tak jakby – odpowiedział Holden. – Ostatnim razem dobrze nas potraktował, gdy wszyscy inni chcieli nas zabić albo wsadzić za kraty.

Miller mruknął, jakby to niczego nie dowodziło.

– Jest z SPZ, prawda?

– Owszem – potwierdził Holden. – Ale wydaje mi się, że może z tego prawdziwego. Nie od kowbojów, którzy chcą strzelanki z wewnętrznymi. I nie od tych świrów w radiu, wzywających do wojny. Fred to polityk.

– A co z tymi utrzymującymi porządek na Ceres?

– Nie wiem – przyznał Holden. – Nie wiem jak oni, ale Fred to nasza największa szansa. Najmniejsze zło.

– Może być – skomentował Miller. – Wiesz, nie znajdziemy politycznego rozwiązania problemu Protogenu.

– Owszem – zgodził się Holden, po czym zaczął odpinać pasy bezpieczeństwa, gdy Ros wsunął się do stanowiska postojowego przy akompaniamencie metalicznych dźwięków. – Ale Fred nie jest tylko politykiem.


* * *

Fred siedział za swoim dużym drewnianym biurkiem, czytając notatki spisane przez Holdena na temat Erosa, na temat poszukiwań Julie i znalezienia niewykrywalnego statku. Miller siedział naprzeciw niego, obserwując Freda jak entomolog mógłby przyglądać się nowemu gatunkowi owada, zgadując, czy będzie żądlił. Holden siedział trochę dalej po prawej stronie Freda, próbując nie patrzeć co chwila na zegar w ręcznym terminalu. Na olbrzymim ekranie za biurkiem Nauvoo dryfował jak metalowe kości jakiegoś martwego i rozkładającego się lewiatana. Holden widział drobne plamki jaskrawego błękitnego światła w miejscach, gdzie robotnicy używali palników do spawania kadłuba z ramą. Żeby się czymś zająć, zaczął ich liczyć.

Dotarł do czterdziestu trzech, gdy w jego polu widzenia pojawił się prom z ładunkiem stalowych belek zaciśniętych w dwóch ciężkich manipulatorach, leciał w stronę na wpół ukończonego statku wielopokoleniowego. Zanim znieruchomiał, prom skurczył się do kropki wielkości czubka długopisu. W umyśle Holdena Nauvoo zmienił się nagle z dużego statku znajdującego się stosunkowo blisko w znacznie bardziej oddalonego olbrzyma. Na chwilę zakręciło mu się w głowie.

Jego terminal ręczny zabrzęczał niemal równocześnie z terminalem Millera. Nawet na niego nie spojrzał, dotknął tylko ekranu, by go wyciszyć. Do tej pory miał to już opanowane. Wyciągnął małą buteleczkę, wytrząsnął z niej dwie pigułki i połknął je bez popijania. Słyszał, jak Miller robi to samo. Ekspercki system medyczny statku wydał mu porcję na tydzień z ostrzeżeniem, że nieprzyjęcie ich na czas może prowadzić go śmierci w męczarniach. Łykał je. I będzie to robił do końca życia. Pominięcie kilku oznaczało po prostu, że nie potrwa ono zbyt długo.

Fred skończył czytać i rzucił swój terminal na biurko, po czym przez kilka sekund rozcierał zamknięte oczy podstawami dłoni. Według Holdena wyglądał starzej niż podczas ostatniego spotkania.

– Muszę przyznać, Jim, że nie mam pojęcia, co o tym myśleć – powiedział w końcu.

Miller popatrzył na Holdena i bezdźwięcznie wypowiedział Jim z pytaniem na twarzy. Holden go zignorował.

– Czytałeś dodatek Naomi na końcu? – zapytał Holden.

– Ten kawałek o nanozarazkach połączonych w sieć w celu zwiększenia mocy obliczeniowej?

– Tak, właśnie ten – potwierdził Holden. – To ma sens, Fred.

Fred roześmiał się bez rozbawienia, po czym dźgnął palcem w terminal.

– To – oświadczył. – Ma sens tylko dla psychopaty. Nie mógłby zrobić tego nikt normalny. Niezależnie od tego, co jego zdaniem mógłby na tym zyskać.

Miller odchrząknął.

– Ma pan coś do dodania, panie Muller? – zapytał Fred.

– Miller – skorygował detektyw. – Tak. Po pierwsze – z całym szacunkiem – proszę się nie oszukiwać. Genocyd to nie wynalazek naszych czasów. Po drugie, nie możemy kwestionować faktów. Protogen zakaził stację Eros śmiertelną chorobą stworzoną przez obcą rasę i nagrywają wyniki. Powody nie są istotne. Musimy ich powstrzymać.

– A przy tym – dodał Holden – sądzimy, że możemy wyśledzić lokalizację ich stacji obserwacyjnej.

Fred odchylił się na oparcie fotela, a sztuczna skóra i metalowa rama zaskrzypiały pod jego masą nawet w jednej trzeciej g.

– Jak powstrzymać? – zapytał. Fred wiedział, ale chciał, żeby powiedzieli to na głos. Miller nie dał mu czekać.

– Moim zdaniem lecąc na ich stację i strzelając do nich.

– Jacy „my”? – zapytał Fred.

– W okolicy jest pełno napalonych aktywistów SPZ gotowych na każdą okazję do strzelaniny z Ziemią i Marsem – zauważył Holden. – Możemy im zamiast tego podsunąć prawdziwe czarne charaktery.

Fred kiwnął głową w sposób nieoznaczający, że się z czymś zgadza.

– A twoja próbka? Kapitański sejf? – zapytał.

– Jest mój – oświadczył Holden. – To nie podlega negocjacji.

Fred znowu się zaśmiał, choć tym razem z pewną dozą rozbawienia. Miller zamrugał z zaskoczeniem i stłumił uśmiech.

– Czemu miałbym się na to zgodzić? – zapytał Fred.

Holden wyżej uniósł podbródek i uśmiechnął się.

– A gdybym ci powiedział, że ukryłem ten sejf na planetozymalu, zaminowany wystarczającą ilością plutonu, by rozwaliło na atomy każdego, kto go dotknie – przy założeniu, że w ogóle zdoła go znaleźć? – zapytał.

– Ale tego nie zrobiłeś – odpowiedział Fred po chwili milczenia.

– No nie – przyznał Holden. – Ale mógłbym ci tak powiedzieć.

– Jesteś zbyt szczery – skomentował Fred.

– I nie możesz zaufać nikomu z czymś takim. Wiesz już, co ja z tym zrobię i dlatego do czasu, aż wymyślimy coś lepszego, zostawisz go u mnie.

Fred kiwnął głową.

– Tak – powiedział – chyba go zostawię.





Rozdział trzydziesty ósmy





Miller


Pokład obserwacyjny wychodził na Nauvoo powoli składanego w całość. Miller siedział na brzegu miękkiej kanapy z palcami splecionymi na kolanie, kierując wzrok w stronę budowanego olbrzyma. Po czasie spędzonym na statku Holdena, a wcześniej na Erosie z ciasną architekturą w starym stylu, tak rozległy widok wydawał się sztuczny. Sam pokład był szerszy od całego Rosynanta, a na dodatek ozdobiony krzewami i starannie ukształtowanymi pnączami. Wymienniki powietrza były zdumiewająco ciche i choć ciążenie wirowe było niemal takie samo jak na Ceres, siła Coriolisa wydawała się odrobinę inna.

Spędził w Pasie całe życie, ale nigdy jeszcze nie był w miejscu tak starannie zaprojektowanym do subtelnego i gustownego demonstrowania bogactwa i władzy. Było to miłe, pod warunkiem że nie myślał o tym zbyt wiele.

Nie był jedynym, którego przyciągały otwarte przestrzenie Tycho. Kilka tuzinów pracowników stacji siedziało lub spacerowało w grupach. Godzinę temu przeszli Amos z Aleksem pogrążeni w rozmowie, więc nie zdziwił się, gdy po wstaniu i ruszeniu w stronę doków zobaczył Naomi siedzącą samotnie z miską jedzenia stygnącego na leżącej obok tacy. Wpatrywała się w ręczny terminal.

– Cześć – odezwał się.

Naomi podniosła wzrok, rozpoznała go i posłała mu trochę nieobecny uśmiech.

– Cześć – odpowiedziała.

Miller kiwnął głową w stronę jej terminala i wzruszeniem ramion wyraził pytanie.

– Dane łączności z tamtego statku – wyjaśniła. Miller zauważył, że zawsze był to tamten statek. Tak jak zwykle ludzie stosowali określenie tamto miejsce, mając na myśli wyjątkowo paskudne miejsce zbrodni. – To wszystko wiązki kierunkowe, więc myślałam, że nie będzie trudno przeprowadzić triangulację. Ale...

– Wcale nie tak łatwo?

Naomi uniosła brwi i westchnęła.

– Wykreślałam orbity – powiedziała. – Ale nic nie pasuje. Z drugiej strony może po prostu mają drony przekaźnikowe. Ruchome cele, na które skalibrowano statek, przekazujące wiadomości do faktycznego miejsca docelowego. Albo do kolejnego drona i dopiero potem na stację? Kto wie.

– Jakieś dane z Erosa?

– Tak sądzę – potwierdziła Naomi – ale nie wiem, czy łatwiej byłoby posłużyć się nimi niż tym.

– Czy wasi kumple z SPZ nie mogą czegoś zrobić? – zapytał Miller. – Mają więcej mocy obliczeniowej niż te ręczne urządzenia. I pewnie też lepszą mapę aktywności w Pasie.

– Pewnie tak – zgodziła się.

Nie potrafił stwierdzić, czy kobieta nie ufa Fredowi, któremu powierzył ich Holden, czy po prostu chciała mieć poczucie, że kontroluje śledztwo. Przez chwilę zastanawiał się nad zasugerowaniem, żeby na trochę odpuściła, żeby zajęli się tym inni, ale wydawało się, że i tak go nie posłucha.

– Co? – zapytała Naomi z niepewnym uśmiechem na ustach.

Miller zamrugał.

– Uśmiechałeś się – wyjaśniła. – Chyba jeszcze nie widziałam, żebyś się śmiał. To znaczy, nie gdy coś było zabawne.

– Myślałem właśnie o czymś, co mój partner powiedział mi kiedyś o odpuszczaniu spraw, gdy człowieka z nich zdejmują.

– Co takiego?

– Że to jak zrobienie połowy kupy – wyjaśnił Miller.

– Umiał się wysłowić.

– Był całkiem w porządku jak na Ziemianina – rzucił Miller i coś obudziło się w głębi jego mózgu. Po chwili namysłu odezwał się znowu. – Jezu. Chyba mogę coś mieć.


* * *

Havelock spotkał się z nim w szyfrowanym pokoju hostowanym na klastrze serwerów na Ganimedzie. Opóźnienia łączności praktycznie uniemożliwiały im prowadzenie czegoś w rodzaju rozmowy w czasie rzeczywistym. Bardziej przypominało to wysyłanie sobie listów, ale i tak działało. Czekanie wywołało w Millerze niepokój. Siedział z terminalem ustawionym na odświeżanie co trzy sekundy.

– Życzy pan sobie coś jeszcze? – zapytała kobieta. – Kolejnego bourbona?

– Poproszę – odpowiedział Miller i sprawdził, czy Havelock już odpowiedział. Nie zrobił tego.

Podobnie jak pokład obserwacyjny, bar wychodził na Nauvoo, choć zapewniał nieco inny kąt widoku. Wielki statek wydawał się skrócony od dzioba i oświetlały go łuki energii w miejscach, gdzie wyżarzano warstwę ceramiki. Banda religijnych zelotów zamierzała załadować się na ten olbrzymi statek będący małym, samowystarczalnym światem i polecieć w ciemność między gwiazdami. Będą w nim żyć i umierać całe pokolenia, a jeśli na końcu podróży będą mieć niesamowite szczęście i znajdą planetę, na której da się żyć, to ludzie, którzy tam zamieszkają, nigdy nie zaznają życia na Ziemi, Marsie lub w Pasie. Do tej pory staną się obcymi. A jeśli zastaną tam istoty, które stworzyły protomolekułę? Co wtedy?

Czy wszyscy zginą tak jak Julie?

W kosmosie było życie. Mieli na to dowody. I o czym świadczył fakt, że dowód był bronią? Tylko że może mormoni zasługiwali na ostrzeżenie w sprawie tego, na co skazują swoje prawnuki.

Zaśmiał się pod nosem, gdy dotarło do niego, że dokładnie to samo powiedziałby Holden.

Bourbon dotarł w tej samej chwili, gdy zabrzęczał jego terminal. Plik wideo zabezpieczono kilkoma warstwami szyfrowania i potrzebował prawie minuty na rozkompresowanie go. Samo w sobie było to dobrym znakiem.

Otworzył plik i z ekranu wyszczerzył się do niego Havelock. Był w lepszej formie niż na Ceres i widać to było nawet w ułożeniu szczęki. Miał ciemniejszą skórę, ale Miller nie wiedział, czy to efekt czysto kosmetyczny, czy też jego dawny partner opalał się w fałszywych promieniach słońca dla czystej przyjemności. To nie miało znaczenia. Ziemianin wyglądał w ten sposób bogato i sprawnie.

– Cześć, stary – odezwał się Havelock. – Miło cię znowu usłyszeć. Po tym, co stało się z Shaddid i SPZ, bałem się, że znajdziemy się teraz po przeciwnych stronach. Cieszę się, że wydostałeś się stamtąd, zanim gówno trafiło w wentylator. Tak, nadal jestem z Protogenem i muszę ci powiedzieć, że ci goście są trochę straszni. To znaczy, pracowałem już na kontraktach w ochronie i wiem, kiedy ktoś jest zawodowcem. Ci ludzie to nie gliniarze. To żołnierze. Rozumiesz, co mam na myśli? Oficjalnie nic nie wiem o żadnej stacji w Pasie, ale wiesz, jak to jest. Jestem z Ziemi. Sporo tych ludzi zaczepia mnie z powodu Ceres. Pieprzą o pracy z próżniogłowymi. Tego rodzaju bzdety. Jednak w obecnej sytuacji lepiej być z nimi w dobrych stosunkach. To po prostu tego rodzaju praca.

Jego twarz wyrażała przeprosiny. Miller rozumiał. Praca w niektórych korporacjach przypominała więzienie. Człowiek przejmował punkt widzenia otoczenia. Pasiarz mógł zostać zatrudniony, ale nigdy nie stał się częścią grupy. Tak jak na Ceres, tylko w przeciwną stronę. Skoro Havelock zaprzyjaźnił się z grupą najemników z planet wewnętrznych, spędzających wieczory na bójkach z Pasiarzami w okolicach barów, to trudno.

Jednak przyjaźń nie oznaczała, że stał się jednym z nich.

– No tak. Więc tak nieoficjalnie to owszem, jest tajna stacja w Pasie. Nie słyszałem, by nazywali ją Tot, ale mogli. Jakiegoś typu przerażające laboratorium badawczo-rozwojowe. Spora ekipa naukowa, ale to nie jest wielkie miejsce. Chyba lepszym określeniem byłoby dyskretne. Sporo automatycznych systemów obronnych, ale bez dużej załogi naziemnej. Nie muszę ci mówić, że ujawnianie współrzędnych byłoby dla mnie wyrokiem śmierci, więc skasuj ten plik po odsłuchaniu i nie rozmawiajmy ponownie przez bardzo długi czas.

Plik danych był mały. Trzy wiersze tekstu z danymi orbity. Miller skopiował go do swojego terminala i skasował plik na serwerze na Ganimedzie. Bourbon stał nietknięty przy jego ręce, więc wypił go bez rozcieńczania. Ciepło w piersi mogło być wynikiem alkoholu albo smakiem zwycięstwa.

Włączył kamerę swojego terminala.

– Dzięki. Jestem twoim dłużnikiem. A to część zapłaty. To, co się stało na Erosie... Protogen maczał w tym łapy, a sprawa jest gruba. Jeśli będziesz miał szansę na zerwanie kontraktu z nimi, zrób to. A jeśli spróbują cię przenieść na tę tajną stację, nie leć tam.

Miller zmarszczył brwi. Przykra prawda była taka, że Havelock był prawdopodobnie jego ostatnim prawdziwym partnerem. Jedynym, który traktował go jak równego sobie. Jak takiego detektywa, jakim widział siebie Miller.

– Uważaj na siebie, partnerze – powiedział, po czym zakończył nagranie, zaszyfrował je i wysłał.

Dopadło go mrożące kości przekonanie, że nigdy już nie porozmawia z Havelockiem.

Wysłał prośbę o połączenie do Holdena. Na ekranie pojawiła się otwarta, sympatyczna i nieco naiwna twarz kapitana.

– Miller – przywitał się. – Wszystko w porządku?

– Tak. Nawet świetnie. Ale muszę porozmawiać z tobą i tym Fredem. Możesz to zorganizować?

Holden równocześnie przytaknął i zmarszczył brwi.

– Jasne. Co się dzieje?

– Wiem, gdzie jest stacja Tot – wyjaśnił Miller.

– Co takiego?

Miller kiwnął głową.

– Skąd, u diabła, to wiesz?

Detektyw wyszczerzył się w uśmiechu.

– Gdybym ci podał tę informację, a to by się rozniosło, zginąłby dobry człowiek – odpowiedział. – Wiesz, jak to działa.


* * *

Podczas oczekiwania z Holdenem i Naomi na Freda do Millera dotarło, że zna całe mnóstwo ludzi z planet wewnętrznych walczących przeciwko nim. A przynajmniej nie dla nich. Fred, podobno wysoki rangą członek SPZ. Havelock. Trzy czwarte załogi Rosynanta. Juliette Mao.

Nie spodziewał się tego. Ale może był krótkowzroczny. Widział sytuację tak, jak Shaddid i Protogen. W tej walce były dwie strony – to się zgadzało – ale wcale nie były to planety wewnętrzne i Pasiarze. Walczyli w niej ludzie, którzy uważali za dobry pomysł zabijanie osób wyglądających lub zachowujących się inaczej przeciwko takim, którzy się z tym nie zgadzali.

A może to też była bezsensowna analiza. Ponieważ gdyby tylko miał szansę umieścić w śluzie naukowców z filmu Protogenu, członków ich zarządu i Dresdena, kimkolwiek był ten gnój, Miller wiedział, że wahałby się może pół sekundy, zanim wyrzuciłby ich wszystkich w próżnię. Co nie stawiało go po stronie aniołów.

– Panie Miller. Co mogę dla pana zrobić?

Fred. Ziemianin z SPZ. Miał na sobie niebieską koszulę zapiętą pod szyję i eleganckie spodnie. Mógłby być architektem albo kierownikiem średniego szczebla w dowolnej z dobrych, szanowanych korporacji. Miller spróbował go sobie wyobrazić dowodzącego bitwą.

– Może mnie pan przekonać, że naprawdę ma to, czego potrzeba, żeby zniszczyć stację Protogenu – odparł Miller. – Wtedy powiem, gdzie jest.

Brwi Freda powędrowały o milimetr do góry.

– Chodźmy do mojego biura – powiedział.

Miller wszedł, a Holden i Naomi poszli za nim. Gdy zamknęły się za nimi drzwi, Fred odezwał się jako pierwszy.

– Nie jestem pewien, czego dokładnie pan ode mnie oczekuje. Nie mam zwyczaju upublicznić moich planów walki.

– Mówimy o szturmie na stację – sprecyzował Miller. – Na coś, co ma cholernie dobre systemy obrony i może większą liczbą statków w rodzaju tego, który zniszczył Canterbury. Z całym należnym szacunkiem, mimo wszystko to spore wyzwanie dla bandy amatorów z SPZ.

– Ach, Miller? – wtrącił się Holden.

Miller uniósł rękę, ucinając mu.

– Mogę wam dać namiary na stację Tot – oznajmił. – Ale jeśli to zrobię i okaże się, że nie macie dość sił, by ją zdobyć, to zginie mnóstwo ludzi i nic z tego nie wyniknie. Na to się nie piszę.

Fred przechylił głowę, jak pies słyszący nieznany sobie dźwięk. Naomi i Holden wymienili spojrzenie, którego Miller nie potrafił odszyfrować.

– To wojna – Miller nakręcał się do tematu. – Zdarzało mi się już pracować z SPZ i szczerze mówiąc, jesteście znacznie lepsi w walce partyzanckiej niż w koordynowaniu czegoś poważnego. Połowa ludzi twierdzących, że przemawia w waszym imieniu, to świry, którzy akurat mają pod ręką radio. Widzę, że masz mnóstwo pieniędzy. I do tego ładne biuro. Czego nie widzę – a muszę zobaczyć – to oznaki tego, że masz w sobie zdolność pokonania tych drani. Zdobycie stacji to nie zabawa. Nie obchodzi mnie, ile symulacji przeprowadziłeś. To dzieje się naprawdę. Jeśli mam ci pomóc, muszę wiedzieć, że sobie z tym poradzisz.

Na dłuższą chwilę zapadła cisza.

– Miller? – odezwała się w końcu Naomi. – Ty wiesz, kim jest Fred, prawda?

– Rzecznikiem SPZ na stacji Tycho – odpowiedział Miller. – To nie znaczy dla mnie zbyt wiele.

– To Fred Johnson – wyjaśnił Holden.

Brwi Freda powędrowały do góry o kolejny milimetr. Miller zmarszczył brwi i złożył ręce na piersi.

– Pułkownik Frederick Lucius Johnson – sprecyzowała Naomi.

Miller zamrugał.

– Rzeźnik stacji Anderson? – zapytał.

– Ten sam – potwierdził Fred. – Rozmawiałem z główną radą SPZ. Mam frachtowiec z dostateczną liczbą wojska, by zabezpieczyć stację. Wsparcie powietrzne zapewni nowoczesny marsjański torpedowiec.

– Ros? – zapytał Miller.

– Rosynant – potwierdził Fred. – I choć możesz mieć co do tego wątpliwości, właściwie to wiem, co robię.

Miller spuścił wzrok na nogi, potem popatrzył na Holdena.

– Ten Fred Johnson? – powiedział.

– Myślałem, że wiesz – odpowiedział Holden.

– No tak. Czuję się teraz jak kompletny idiota – przyznał detektyw.

– To minie – zapewnił Fred. – Czy chciał pan zażądać jeszcze czegoś?

– Nie – odpowiedział Miller. Ale po chwili zmienił zdanie. – Tak. Chcę wziąć udział w szturmie. Chcę być na miejscu, gdy zdobędziemy tę stację.

– Jest pan tego pewien? – zapytał Fred. – „Zdobycie stacji to nie zabawa”. Czemu pan uważa, że potrafi to zrobić?

Miller wzruszył ramionami.

– Jedna z potrzebnych do tego rzeczy, to współrzędne – odpowiedział. – A ja je mam.

Fred się roześmiał.

– Panie Miller. Jeśli chce pan znaleźć się na tej stacji i zmierzyć się z tym, co będzie próbowało tam zabić pana wraz z całą resztą grupy, nie będę panu stawał na drodze.

– Dzięki – rzucił Miller. Wyciągnął swój terminal i przesłał współrzędne tekstowe do Freda. – Proszę bardzo. Moje źródło jest pewne, ale nie ma dostępu do danych z pierwszej ręki. Sugerowałbym rozpoczęcie działań od sprawdzenia danych.

– Nie jestem amatorem – zapewnił pułkownik Fred Johnson, zaglądając do pliku.

Miller kiwnął głową, poprawił kapelusz i wyszedł. Naomi i Holden ruszyli zaraz za nim. Gdy dotarli do szerokiego, ogólnodostępnego korytarza, Miller obejrzał się w prawo, spoglądając w oczy Holdena.

– Naprawdę myślałem, że wiesz – stwierdził Holden.


* * *

Osiem dni później nadeszła wiadomość. Przybył frachtowiec Guy Molinari, pełen żołnierzy SPZ. Współrzędne Havelocka zostały sprawdzone. Niewątpliwie coś tam było, na dodatek wydawało się odbierać przekazy kierunkowe z Erosa. Jeśli Miller chciał uczestniczyć w ataku, nadszedł czas na spakowanie się.

Siedział w swojej kajucie na Rosynancie, prawdopodobnie już po raz ostatni. Z nagłym ukłuciem, będącym w równych częściach zaskoczeniem i żalem, uświadomił sobie, że będzie tęsknił za tym miejscem. Pomimo wszystkich swoich wad i narzekań Millera Holden był przyzwoitym facetem. Nie do końca radził sobie z sytuacją i był tylko w części świadomy tego faktu, ale Miller znał całkiem sporo osób, które można by tak opisać. Będzie mu brakowało dziwnego, przesadnego akcentu Aleksa i swobodnych przekleństw Amosa. Będzie się zastanawiał, czy Holdenowi kiedykolwiek uda się rozwiązać sytuację z Naomi.

Opuszczenie statku przypomniało mu o sprawach, z których zdawał sobie sprawę: nie wiedział, co będzie dalej, nie miał wiele pieniędzy i choć był pewien, że zdoła wrócić ze stacji Tot, jego dalsze losy będą jedną wielką improwizacją. Może znajdzie jakiś statek, na który będzie mógł się zaciągnąć. Może znajdzie kontrakt i zdoła zaoszczędzić trochę pieniędzy na koszty leczenia.

Sprawdził magazynek w pistolecie. Spakował zapasowe ubrania do małej, zużytej torby, którą zabrał ze sobą z Ceres. W środku wciąż mieściło się wszystko, co posiadał.

Zgasił światło i ruszył krótkim korytarzem w stronę drabiny/dźwigu. Holden był w kambuzie. Męczył go nerwowy tik. W kącikach jego oczu widać już było niepokój związany ze zbliżającą się bitwą.

– No cóż – odezwał się Miller. – Jedziemy, co?

– Owszem – potwierdził Holden.

– To była piekielna jazda – stwierdził Miller. – Nie mogę powiedzieć, że była przyjemna, ale...

– Właśnie.

– Pożegnaj ode mnie pozostałych.

– Zrobi się – zapewnił Holden. A potem, gdy Miller przeszedł obok niego w stronę windy, dodał: – Zakładając, że wszyscy to przeżyjemy, gdzie powinniśmy się spotkać?

Miller odwrócił się.

– Nie rozumiem – powiedział.

– Tak, wiem. Słuchaj, ufam Fredowi, bo inaczej bym tu nie przyleciał. Myślę, że jest honorowy i postąpi z nami uczciwie. Ale to nie znaczy, że ufam całemu SPZ. Po skończeniu tej sprawy chcę mieć z powrotem całą załogę. Na wypadek, gdybyśmy musieli się stąd szybko zbierać.

Coś bolesnego wydarzyło się pod mostkiem Millera. Nie ostry ból, nagłe ćmienie. Zaschło mu w gardle. Odkaszlnął, żeby się tego pozbyć.

– Skontaktuję się z tobą, gdy tylko zabezpieczymy to miejsce – powiedział.

– Dobra, ale niech to nie trwa zbyt długo. Jeśli na stacji Tot zostanie działający burdel, będę potrzebował pomocy w wyciągnięciu stamtąd Amosa.

Miller otworzył usta, a po chwili je zamknął.

– Tak jest, kapitanie – powiedział, zmuszając się do lekkiego tonu.

– Uważaj na siebie – rzucił Holden.

Miller wyszedł, zatrzymując się na chwilę w przejściu między statkiem a stacją, aż był pewien, że przestał płakać, po czym ruszył do transportowca szykującego się do szturmu.





Rozdział trzydziesty dziewiąty





Holden


Rosynant sunął w przestrzeni niczym martwa skała, wirując we wszystkich trzech osiach. Przy wyłączonym reaktorze i spuszczonym całym powietrzu nie emitował ani ciepła, ani szumu elektromagnetycznego. Gdyby nie leciał w stronę stacji Tot z prędkością wyraźnie większą od pocisku karabinowego, statek byłby nie do odróżnienia od skał Pasa. Prawie pół kilometra za nim Guy Molinari rozgłaszał niewinność Rosa do każdego, kto chciałby słuchać, odpalając silniki w długim, powolnym hamowaniu.

Przy wyłączonym radiu Holden nie słyszał, co mówią, ale pomagał napisać ostrzeżenie, więc i tak odbijało mu się echem w głowie. Uwaga! Przypadkowy wybuch na transportowcu Guy Molinari spowodował oderwanie się dużego pojemnika towarowego. Ostrzeżenie dla wszystkich statków na trasie: kontener leci z dużą prędkością bez możliwości sterowania. Uwaga!

Niektórzy sugerowali, by niczego nie nadawać. Ponieważ Tot była ukrytą stacją, musieli używać wyłącznie pasywnych czujników. Skanowanie na wszystkie strony radarem lub lidarem sprawiłoby, że świeciłaby się jak bożonarodzeniowa choinka. Było możliwe, że z wyłączonym reaktorem Rosynant mógłby się podkraść do stacji i nie zostać zauważony, jednak Fred zdecydował, że gdyby jednak zostali jakoś zauważeni, byłoby to na tyle podejrzane, że prawdopodobnie wywołałoby natychmiastowy atak. Zdecydowali więc, by zamiast cichego skradania się – drzeć się na całe gardło, licząc na wywołanie zamieszania.

Przy odrobinie szczęścia systemy ochrony stacji Tot przeskanują ich i uznają, że faktycznie są wielkim kawałem metalu lecącym ze stałym wektorem, bez widocznych systemów podtrzymywania życia, i zignorują ich na dość długo, by mogli się zbliżyć do stacji. Z większej odległości systemy obrony Tot mogły być dla Rosa zbyt dużym wyzwaniem, jednak z bliska zwinny, mały statek mógł przemykać wokół stacji i siekać ją na kawałki. Ich historyjka musiała im tylko kupić trochę czasu, w którym ochrona stacji będzie próbowała wykombinować, co się dzieje.

Fred, a tym samym wszyscy uczestnicy szturmu, obstawiał, że stacja nie otworzy ognia do czasu, aż będzie całkiem pewna, że jest atakowana. Protogen włożył sporo wysiłku w ukrycie swojego laboratorium w Pasie. Gdy tylko wystrzelą pierwszy pocisk, ich anonimowość zostanie utracona już na zawsze. Przy trwającej wojnie monitory wychwycą ślady palników fuzyjnych i ktoś będzie chciał wiedzieć, co się tu stało. Użycie broni będzie musiało być działaniem ostatniej szansy stacji Tot.

W teorii.

Siedząc samotnie w maleńkim pęcherzu powietrza zawartym w hełmie, Holden wiedział, że jeśli się mylili, nawet tego nie zauważy. Ros leciał na ślepo. Cały kontakt radiowy był wyłączony. Aleks miał mechaniczny zegarek z tarczą świecącą w ciemności i zapamiętał harmonogram co do sekundy. Nie mogli pokonać technologii Tot, więc lecieli tak prymitywnie, jak tylko się dało. Jeśli pomylili się w przypuszczeniach i stacja do nich strzeli, Ros zostanie odparowany bez ostrzeżenia. Holden spotykał się kiedyś z buddystką, która twierdziła, że śmierć to tylko inny stan bytu i ludzie boją się tylko nieznanego kryjącego się po drugiej stronie. Śmierć bez ostrzeżenia była preferowana, ponieważ eliminowała ten strach.

Teraz uważał, że miał kontrargument.

Żeby się czymś zająć, w myślach ponownie powtórzył sobie cały plan. Gdy znajdą się dość blisko stacji, by na nią splunąć, Aleks włączy reaktor i wykona manewr hamowania przy prawie dziesięciu g. Guy Molinari zacznie emitować zagłuszanie elektromagnetyczne i błyskać laserami, by rozproszyć system namierzania na kilka chwil, których Ros będzie potrzebował do wejścia na wektor do ataku. Ros zajmie systemy obrony stacji, niszcząc wszystko, co mogłoby zaszkodzić Molinariemu w czasie, gdy transportowiec podejdzie w celu przebicia kadłuba stacji i wypuszczenia oddziałów szturmowych.

Oczywiście, plan był daleki od perfekcji.

Jeśli stacja wystrzeli wcześniej, tak na wszelki wypadek, Ros może zostać zniszczony, zanim walka w ogóle się rozpocznie. Jeśli systemy celowania stacji poradzą sobie z zakłóceniami Molinariego, mogą zacząć strzelać, gdy Ros wciąż będzie wchodził na pozycję. A nawet jeśli wszystko zadziała idealnie, wciąż była jeszcze sprawa oddziałów szturmowych wycinających sobie drogę do stacji i walczących o każdy korytarz do punktu dowodzenia, by przejąć kontrolę. Nawet najlepsi marines planet wewnętrznych bali się abordażu, i nie bez powodu. Przemieszczanie się przez nieznane metalowe korytarze bez osłony, gdy przeciwnik zastawiał pułapki na każdym skrzyżowaniu, było dobrym sposobem na śmierć wielu ludzi. W symulacjach szkoleniowych prowadzonych w czasach służby w ziemskiej flocie Holden nigdy nie widział, by marines mieli straty poniżej 60 procent. A to nie byli marines planet wewnętrznych z latami szkolenia i najnowocześniejszym wyposażeniem, tylko kowboje SPZ ze sprzętem, który udało im się zebrać w ostatniej chwili.

Jednak nawet nie to tak naprawdę martwiło Holdena.

Do głębi przejmował się dużym, nieco cieplejszym od próżni obszarem kilkadziesiąt metrów nad stacją Tot. Zauważył go Molinari i ostrzegł ich przed wypuszczeniem. Ponieważ widzieli już wcześniej statki stealth, nikt na Rosie nie miał wątpliwości, że to kolejny.

Walka ze stacją będzie trudna, nawet z bliska, gdzie stacja straci większą część swojej przewagi, ale Holden wcale nie cieszył się na równoczesne unikanie torped z fregaty rakietowej. Aleks zapewniał go, że jeśli podlecą dostatecznie blisko stacji, będą mogli uniemożliwić fregacie ostrzał z powodu ryzyka uszkodzenia Tot, oraz że większa manewrowość Rosa zapewni im przynajmniej równe szanse z większym i silniej uzbrojonym okrętem. Powiedział, że niewykrywalne fregaty są bronią strategiczną, nie taktyczną. To czemu trzymają jedną tutaj? zapytał wtedy Holden.

Holden spojrzał na nadgarstek, po czym prychnął z frustracją w całkowitej ciemności pokładu dowodzenia. Jego skafander był wyłączony, więc nie działały ani zegarki, ani światła. Jedynym aktywnym obwodem skafandra było krążenie powietrza działające bez żadnej elektroniki. Jeśli coś się w nim zepsuje, nie włączą się żadne kontrolki z ostrzeżeniem, po prostu się udusi.

– No weź, ile jeszcze? – powiedział w mroczne pomieszczenie wokół.

Jakby w odpowiedzi w kabinie zaczęły mrugać światła. W hełmie zabrzmiała fala szumu, po czym usłyszał rozciągnięty głos Aleksa.

– Łączność wewnętrzna aktywna.

Holden zaczął stukać w przełączniki, by obudzić do życia pozostałe systemy statku.

– Reaktor – powiedział.

– Dwie minuty – z maszynowni odpowiedział Amos.

– Główny komputer.

– Trzydzieści sekund do restartu – poinformowała Naomi i pomachała do niego z fotela. Światła nabrały dość mocy, by się widzieli.

– Uzbrojenie?

Aleks roześmiał się ze szczerym rozbawieniem.

– Broń właśnie się aktywuje – zgłosił. – Gdy tylko Naomi odda mi komputer celowniczy, będziemy gotowi do walki.

Zgłoszenia wszystkich kolejno po długim i cichym locie w całkowitej ciemności trochę go uspokoiły. Możliwość spojrzenia przez kabinę i zobaczenia Naomi pracującej przy swojej konsoli złagodziło niepokój, z którego nawet nie zdawał sobie sprawy.

– Systemy celownicze powinny się właśnie aktywować – poinformowała Naomi.

– Potwierdzam – odpowiedział Aleks. – Mam celowniki. Radar aktywny. Lidar aktyw... cholera, widzisz to, Naomi?

– Widzę – odpowiedziała kobieta. – Kaptanie, mamy sygnatury silnika ze statku stealth. Oni też się budzą.

– Spodziewaliśmy się tego – rzucił Holden. – Wszyscy zajmują się swoimi zadaniami.

– Jedna minuta – poinformował Amos.

Holden włączył swoją konsolę i wywołał ekran taktyczny. W obrazie lunety stacja Tot wirowała w leniwym kręgu, podczas gdy nieco cieplejszy punkt nad nią rozgrzał się na tyle, by zmienić się w zarys kształtu kadłuba.

– Aleks, to nie wygląda jak ostatnia fregata – powiedział Holden. – Czy Ros zdołał go już rozpoznać?

– Nie, kapitanie, ale pracuje nad tym.

– Trzydzieści sekund – odliczał Amos.

– Jesteśmy namierzani lidarem ze stacji – zgłosiła Naomi. – Nadaję zagłuszanie.

Holden przyglądał się na swoim ekranie, jak pierwszy oficer próbuje dopasować długość fali do lasera używanego przez stację i zaczyna emitować w jej stronę sygnały z laserów łącznościowych, by zakłócić odbiór.

– Piętnaście sekund – odliczał Amos.

– Dobra, zapiąć pasy, dzieci – rzucił Aleks. – Idzie koktajl.

Jeszcze zanim Aleks skończył to mówić, Holden poczuł kilkanaście ukłuć, gdy jego fotel wstrzyknął w niego pełno środków umożliwiających pozostanie przy życiu podczas nadciągającego hamowania. Jego skóra zrobiła się napięta i gorąca, a jądra wessało do podbrzusza. Aleks wydawał się mówić w zwolnionym tempie.

– Pięć... cztery... trzy... dwa...

Nie powiedział jeden. Zamiast tego na piersi Holdena wylądowało tysiąc kilogramów, grzmiąc jak śmiejący się olbrzym, gdy silniki Rosa zaczęły hamować z przyśpieszeniem dziesięciu g. Holden miał wrażenie, że czuje, jak jego płuca ocierają się o żebra wewnątrz klatki piersiowej, która próbowała się zapaść. Jednak fotel wciągnął go w miękkie żelowe objęcia, a leki utrzymały bicie serca i pracę mózgu. Nie stracił przytomności. Jeśli manewr z wysokim przyśpieszeniem go zabije, będzie przez cały czas obudzony i przytomny.

Hełm wypełniły bulgotliwe dźwięki ciężkiego oddechu i tylko część z nich była wydawana przez niego. Amos zdołał wypowiedzieć część przekleństwa, zanim musiał zacisnąć szczęki. Holden nie słyszał, jak Ros drży od wysiłku zmiany kursu, ale czuł to przez żel fotela. Statek był twardy. Twardszy od swojej załogi. Zostaliby rozmazani na miazgę, zanim okręt osiągnąłby dostateczne przyśpieszenie, by sobie zaszkodzić.

Ulga przyszła tak gwałtownie, że Holden prawie zwymiotował. Leki we krwi zapobiegły także temu. Odetchnął głęboko, a chrząstka w mostku boleśnie zaskoczyła z powrotem na swoje miejsce.

– Zgłosić się – mruknął. Bolała go szczęka.

– Anteny łączności namierzone – natychmiast odpowiedział Aleks. Zestaw łączności i celowniczy stacji były pierwszymi pozycjami na liście celów.

– Wszystko zielone – zgłosił z dołu Amos.

– Sir – odezwała się Naomi z napięciem w głosie.

– Szlag, widzę – rzucił Aleks.

Holden polecił konsoli pokazywać obraz ze stanowiska Naomi, żeby mógł śledzić to, na co ona patrzy. Na jej ekranie Ros wykrył wreszcie, dlaczego nie potrafi zidentyfikować niewykrywalnego statku.

Zamiast jednej dużej i niezwrotnej fregaty rakietowej, wokół której mogli tańczyć i pociąć ją na kawałki, były tam dwa statki. Oczywiście, przecież w przeciwnym razie byłoby zbyt łatwo. To były dwie znacznie mniejsze jednostki trzymające się blisko siebie, by oszukać czujniki. A teraz obie włączały silniki i rozdzielały się.

No dobra, pomyślał Holden. Nowy plan.

– Aleks, ściągnij ich uwagę – polecił. – Nie możemy im pozwolić zaatakować Molinariego.

– Potwierdzam – odpowiedział Aleks. – Pierwsza poszła.

Holden poczuł wstrząs Rosa, gdy Aleks wystrzelił torpedę w jeden z okrętów. Mniejsze jednostki szybko zmieniały prędkość i wektor, a torpedę wystrzelono pośpiesznie i pod kiepskim kątem. Nie miała szans trafić, ale od tej chwili Ros zostanie oznaczony na ekranach jako główne zagrożenie. Czyli było nieźle.

Oba mniejsze okręty leciały w przeciwnych kierunkach na pełnym ciągu, wystrzeliwując za sobą dipole i błyskając laserami. Torpeda zachybotała się na trajektorii, po czym odleciała w przypadkowym kierunku.

– Naomi, Aleks, jakieś pomysły, z czym mamy do czynienia? – zapytał Holden.

– Ros nadal ich nie rozpoznaje, sir – odpowiedziała Naomi.

– Nowy wzór kadłuba – prawie równocześnie zabrzmiał Aleks. – Ale lecą jak szybkie fregaty przechwytujące. Zgaduję, że mają torpedę lub dwie na brzuchu i osiowe działo szynowe.

To znaczyło, że są szybsze i sterowniejsze od Rosa, ale mogą strzelać tylko w jedną stronę.

– Aleks, zwrot na... – Rozkaz Holdena został urwany, gdy Rosynant zadrżał i uskoczył w bok, rzucając nim w pasach z siłą grożącą pęknięciem żeber.

– Dostaliśmy! – krzyknęli równocześnie Amos i Aleks.

– Stacja trafiła w nas z jakiegoś ciężkiego działa Gaussa – poinformowała Naomi.

– Uszkodzenia – zażądał Holden.

– Przeleciał przez nas na czysto, kapitanie – odpowiedział Amos. – Kambuz i warsztat. Mamy żółte kontrolki na tablicy, ale nic, co nas zabije.

Nic, co nas zabije brzmiało nieźle, ale Holden poczuł ukłucie żalu za ekspresem do kawy.

– Aleks – powiedział. – Zapomnij o statkach, zniszcz te anteny.

– Potwierdzam – odpowiedział Aleks i Ros szarpnął w bok, zmieniając kurs w celu podejścia do wystrzelenia torped na stację.

– Naomi, gdy tylko pierwszy z tych drani zawróci do ataku, poświeć mu w twarz laserem łącznościowym na pełnej mocy i zacznij wyrzucać dipole.

– Tak jest, sir – odpowiedziała.

Może laser wystarczy, by zakłócić ich system celowniczy na kilka sekund.

– Stacja zaczyna siać z obrony punktowej – zgłosił Aleks. – Będzie trochę rzucać.

Holden przełączył konsolę z klonowania ekranu Naomi na Aleksa. Jego panel rozjarzył się tysiącami szybko sunących punktów świetlnych i stacją Tot wirującą w tle. Komputer Rosa analizujący zagrożenia obrysowywał nadlatujące pociski działek obrony punktowej jaskrawym światłem na wyświetlaczu. Metalowe pociski pędziły niemożliwie szybko, ale przynajmniej dzięki jasnej komputerowej nakładce na każdym pocisku pilot widział, skąd wylatywały pociski i w którą stronę leciały. Aleks bardzo sprawnie zareagował na informacje o zagrożeniach, manewrując tak, by odsunąć się z drogi pocisków obrony punktowej w szybkich, prawie losowych ruchach, zmuszających automatyczne celowniki działek do nieustannego namierzania.

Dla Holdena wyglądało to jak gra. Od stacji kosmicznej nadlatywały niewiarygodnie szybkie skupiska światełek, przypominające długie, wąskie naszyjniki z pereł. Statek nieustannie się ruszał, odnajdując przerwy między nićmi i uskakując do nowych przerw, zanim pasma mogły zareagować i go dotknąć. Jednak Holden wiedział, że każda z tych pereł była tak naprawdę kawałkiem pokrytej teflonem stali wolframowej z rdzeniem ze zubożonego uranu, pędzącym z prędkością wielu tysięcy metrów na sekundę. Jeśli Aleks przegra, Rosynant zostanie pocięty na kawałki.

Gdy Amos się odezwał, Holden prawie wyskoczył ze skóry.

– Cholera, kapitanie, mamy gdzieś wyciek. Trzy silniki manewrowe na sterburcie tracą ciśnienie wody. Idę to załatać.

– Potwierdzam, Amos. Idź szybko – odpowiedział Holden.

– Trzymaj się tam w dole, Amos – dodała Naomi.

Mechanik tylko prychnął.

Holden na swojej konsoli obserwował, jak stacja Tot robi się coraz większa. Gdzieś za nimi dwa statki zapewne właśnie zawracały. Ta myśl wywoływała swędzenie z tyłu głowy Holdena, ale próbował się nie rozpraszać. Ros nie miał dość torped, by Aleks wypuszczał je jedna za drugą w stronę stacji z dużej odległości w nadziei, że któraś przedrze się przez ogień obrony. Pilot musiał doprowadzić ich jak najbliżej, tak, by działka nie zdołały zestrzelić torpedy.

Na ekranie pojawił się niebieski obrys wokół centralnej części stacji. Wyróżniony fragment został powiększony na mniejszym ekranie. Holden zobaczył talerze i anteny składające się na zestaw łączności i celowniczy.

– Wypuszczam – oznajmił Aleks i Ros zawibrował po wystrzeleniu drugiej torpedy.

Holden zatrząsł się gwałtownie w uprzęży, a potem wpadł z powrotem do fotela, gdy Aleks przeprowadził Rosa przez serię gwałtownych manewrów i wcisnął manetkę, by uniknąć ostatnich pocisków działek. Kapitan obserwował, jak na ekranie czerwona kropka pocisku sunie w stronę stacji i uderza w zestaw łącznościowy. Błysk rozjarzył ekran na sekundę, a potem zgasł. Niemal natychmiast ustał ogień działek obrony.

– Dobry strz... – Holdenowi przerwał krzyk Naomi:

– Bandyta wystrzelił! Dwa szybkie!

Holden przełączył z powrotem na obraz jej ekranu i zobaczył system analizy zagrożeń, śledzący obie jednostki wroga oraz dwa mniejsze i znacznie szybsze obiekty pędzące w stronę Rosa na kursie kolizyjnym.

– Aleks! – rzucił Holden.

– Widzę, szefie. Przechodzę do obrony.

Holden znowu został wciśnięty w fotel, gdy Aleks zwiększył prędkość. Równomierny grzmot silnika zdawał się jąkać i Holden uświadomił sobie, że czuje ciągły ogień ich własnych działek obrony punktowej, próbujących zestrzelić ścigające ich pociski.

– No kurwa – odezwał się niemal konwersacyjnym tonem Amos.

– Gdzie jesteś? – zapytał Holden i przełączył ekran na obraz z kamery skafandra Amosa.

Mechanik znajdował się w słabo oświetlonym tunelu technicznym, pełnym przewodów i rur. A to znaczyło, że znajduje się między kadłubem zewnętrznym i wewnętrznym. Tuż przed nim fragment uszkodzonej rury wyglądał jak złamana kość. W pobliżu unosił się palnik. Statek podskoczył gwałtownie, rzucając mechanikiem w ciasnej przestrzeni. Aleks krzyknął radośnie w głośniku.

– Pocisk nie trafił! – zawołał.

– Powiedzcie Aleksowi, żeby przestał się wygłupiać – rzucił Amos. – Trochę trudno mi utrzymać narzędzia.

– Amos, wracaj do pryczy przeciążeniowej! – zawołała Naomi.

– Przepraszam, szefowo – odpowiedział Amos ze stęknięciem, szarpnięciem uwalniając jeden z końców rozerwanej rury. – Ale jeśli tego nie naprawię i stracimy ciśnienie, Aleks nie będzie mógł robić zwrotów na bakburtę. To trochę utrudni nam życie.

– Pracuj dalej, Amos – powiedział Holden pomimo protestów Naomi. – Ale trzymaj się czegoś. Będzie tylko gorzej.

– Potwierdzam – odpowiedział Amos.

Holden ponownie wywołał podgląd wyświetlacza Aleksa.

– Holden – odezwała się Naomi. W jej głosie usłyszał strach. – Amos zostanie...

– Wykonuje swoją pracę. Zajmij się swoją. Aleks, musimy załatwić tych dwóch, zanim dotrze tu Molinari. Daj mi przechwycenie na jednego z nich i skopmy mu tyłek.

– Przyjąłem, kapitanie – potwierdził Aleks. – Idę za bandytą numer dwa. Przydałaby mi się pomoc z jedynką.

– Bandyta jeden będzie priorytetem Naomi – zdecydował Holden. – Zrób, co możesz, żeby zdjąć nam go z tyłka, gdy będziemy zabijać jego kumpla.

– Przyjęłam – odpowiedziała Naomi z napięciem w głosie.

Holden przełączył się z powrotem na obraz z kamery hełmu Amosa, ale mechanik wydawał się dobrze sobie radzić. Wycinał uszkodzoną część rury palnikiem plazmowym, a obok unosił się kawał rury na wymianę.

– Przymocuj czymś tę rurę, Amos – polecił Holden.

– Z całym szacunkiem, kapitanie – odpowiedział Amos – normy bezpieczeństwa mogą mnie pocałować w dupę. Zrobię to najszybciej jak mogę i spadam stąd.

Holden się zawahał. Jeśli Aleks będzie musiał dokonać gwałtownej korekty kursu, unosząca się swobodnie rura może się zmienić w pocisk dość ciężki, by zabić Amosa lub uszkodzić Rosa. To Amos, powiedział sobie. Wie, co robi.

Holden przełączył się na ekran Naomi, która słała w jednostkę przechwytującą wszystko, co oferował system łączności, próbując oślepić go światłem i szumem radiowym. Potem przeskoczył na swój wyświetlacz taktyczny. Ros i bandyta numer dwa lecieli na siebie z samobójczymi prędkościami. Gdy tylko minęli punkt, w którym nie dało się uniknąć nadlatującej torpedy, bandyta wystrzelił oba swoje pociski. Aleks oznaczył pierwszy z obiektów dla obrony punktowej i utrzymywał kurs na przechwycenie, ale nie wypuszczał rakiet.

– Czemu nie strzelamy, Aleks? – zapytał Holden.

– Musimy zestrzelić jego torpedy, a potem zbliżyć się i posiekać go obroną punktową – odpowiedział pilot.

– Czemu?

– Mamy ograniczoną liczbę torped i żadnych szans na uzupełnienie. Nie ma sensu ich marnować.

Nadlatujące torpedy na wyświetlaczu Holdena sunęły łukiem i poczuł, jak działka Rosa zaczęły do nich strzelać.

– Aleks – odezwał się. – Nie płaciliśmy za ten statek. Możesz go zużyć. Jeśli zginę, żebyś mógł oszczędzić na amunicji, wpiszę ci trwałą naganę do akt.

– Cóż, jeśli tak to ujmujesz... – Po chwili: – Jedna poszła.

Czerwona kropka ich torpedy poszybowała w stronę bandyty numer dwa. Nadlatujące rakiety zbliżały się z każdą chwilą, a potem jedna zniknęła z ekranu.

– Szlag – rzucił Aleks bezbarwnym głosem, a potem Rosynant dostał w bok tak mocno, że Holden złamał sobie nos o wnętrze hełmu.

Na wszystkich ścianach ożyły wirujące żółte światła alarmowe, choć przy statku opróżnionym z powietrza Holden na szczęście nie słyszał towarzyszących im klaksonów. Jego ekran taktyczny zamigotał i zgasł, ale powrócił po sekundzie. Gdy odżył, nie było na nim wszystkich trzech torped, razem z bandytą dwa. Bandyta jeden nadal leciał za nimi od rufy.

– Uszkodzenia! – wrzasnął Holden, mając nadzieję, że łączność wciąż działa.

– Poważne uszkodzenie zewnętrznego kadłuba – zgłosiła Naomi. – Przepadły cztery silniki manewrowe. Jedno działko nie reaguje. Straciliśmy też zbiornik tlenu, a załogowa śluza powietrzna jest stopiona.

– Czemu żyjemy? – zapytał Holden, przeskakując między raportem o zniszczeniach a kamerą z kombinezonu Amosa.

– Pocisk nie trafił – wyjaśnił Aleks. – Dostała go obrona punktowa, ale było blisko. Głowica wybuchła i nieźle nas przypiekła.

Amos chyba się nie ruszał.

– Amos! – wrzasnął Holden. – Raport!

– Tak, tak, wciąż tu jestem, kapitanie. Po prostu trzymam się na wypadek, gdyby znowu nami tak rzuciło. Chyba złamałem sobie żebro na wrędze, ale jestem przypięty. Tylko kurwa dobrze, że nie marnowałem czasu na tamtą rurę.

Holden nie miał czasu na odpowiedź. Przełączył się z powrotem na wyświetlacz taktyczny i popatrzył na szybko zbliżającego się bandytę numer jeden. Wróg wystrzelił już swoje torpedy, ale z małej odległości wciąż mógł rozszarpać ich na strzępy działem.

– Aleks, czy dasz radę zawrócić i dać mi namiar ogniowy na tego drania? – zapytał.

– Staram się. Nie mamy dużej manewrowości – odpowiedział Aleks, a Ros zaczął zawracać serią szarpnięć.

Holden przełączył się na teleskop i powiększył obraz zbliżającego się statku. Z bliska wylot lufy działa wyglądał prawie jak korytarz na Ceres i wydawał się być skierowany prosto w nich.

– Aleks – rzucił.

– Staram się, szefie, ale Ros jest uszkodzony.

Otworzyła się osłona działa przeciwnika, szykując się do strzału.

– Aleks, zabij go. Zabij go już!

– Jedna poszła – oznajmił pilot, a Rosynant zadygotał.

Konsola Holdena automatycznie wyszła z widoku lunety, przerzucając się na widok taktyczny. Torpeda Rosa poleciała w stronę napastnika niemal w tej samej chwili, gdy ten rozpoczął ostrzał z działa. Wyświetlacz pokazał nadlatujące pociski jako małe, czerwone kropki sunące zbyt szybko, by za nimi nadążyć.

– Uwag... – krzyknął, a Rosynant rozleciał się wokół niego.


* * *

Holden odzyskał przytomność.

Wnętrze statku pełne było unoszących się śmieci i rozgrzanych do białości kawałków metalu, wyglądających jak deszcz iskier oglądany na zwolnionym filmie. Bez powietrza odbijały się od ścian i unosiły, stygnąc powoli niczym leniwe świetliki. Miał niejasne wspomnienie odrywającego się monitora, który odbił się od trzech ścian w najbardziej na świecie złożonym strzale bilardowym, zanim trafił go tuż pod mostek. Spojrzał w dół i zobaczył mały kawałek monitora unoszący się kilka centymetrów przed nim, ale w skafandrze nie było dziury. Bolał go brzuch.

Fotel konsoli dowodzenia obok Naomi miał dziurę, z której w nieważkości powoli wyciekały małe bańki zielonego żelu. Holden popatrzył na dziurę w fotelu, a potem na pasujący otwór w ścianie z drugiej strony kabiny i zrozumiał, że pocisk musiał przelecieć o kilka centymetrów od nogi Naomi. Przeszedł go nagły dreszcz, zostawiając po sobie mdłości.

– Co to, kurwa, było? – zapytał cicho Amos. – I może nie powtarzajmy tego więcej?

– Aleks? – odezwał się Holden.

– Wciąż tu jestem, kapitanie – odpowiedział pilot z upiornym spokojem.

– Mój panel nie działa – poinformował go Holden. – Załatwiliśmy sukinsyna?

– Tak, kapitanie, zginął. W Rosa trafiło jakieś pół tuzina jego pocisków. Wygląda na to, że przeszły przez nas od dzioba do rufy. Te siatki przeciwodpryskowe na ścianach naprawdę mocno ograniczają szrapnele, nie?

W głosie Aleksa pojawiło się drżenie. Tak naprawdę chciał powiedzieć wszyscy powinniśmy zginąć.

– Naomi, otwórz kanał do Freda – poprosił Holden.

Nie ruszyła się.

– Naomi?

– Już. Fred – odpowiedziała i dotknęła ekranu.

W hełmie Holdena przez chwilę rozbrzmiewały szumy, a potem usłyszał głos Freda.

– Tu Guy Molinari. Cieszę się, że wciąż żyjecie.

– Potwierdzam. Zacznij atak. I daj nam znać, gdy będziemy mogli się doczołgać do jednego z doków stacji.

– Potwierdzam – odpowiedział Fred. – Znajdziemy wam miłe miejsce do lądowania. Fred bez odbioru.

Holden pociągnął za mechanizm szybkiego zwalniania pasów fotela i bezwładnie poszybował w stronę sufitu.

Dobra, Miller. Twoja kolej.





Rozdział czterdziesty





Miller


– Oi, Pampaw – powiedział dzieciak w pryczy przeciążeniowej obok Millera. – Strzeli uszczelka i polecisz, hej?

Dzieciak miał szaro-zielony pancerz bojowy z przegubowymi złączami na stawach i krechami przez przednie płyty, gdzie wykończenie zostało zadrapane przez nóż albo pocisk strzałkowy. Przez osłonę twarzy było widać, że chłopak mógł mieć z piętnaście lat. Jego gesty świadczyły o dzieciństwie spędzonym w skafandrach próżniowych, a mówił czystym kreolskim Pasiarzy.

– Owszem – zgodził się Miller, unosząc rękę. – Ostatnio trochę walczyłem. Będzie dobrze.

– Dobrze, dobrze jak dobrze – odpowiedział dzieciak. – Ale trzymaj się foca, a neto może ci oddać powietrze, hej?

Nikt na Marsie albo Ziemi nie miałby zielonego pojęcia, o czym mówisz, pomyślał Miller. Szlag, połowę ludzi na Ceres zawstydziłby tak silny akcent. Nic dziwnego, że nie mają oporów przed zabijaniem was.

– Brzmi nieźle – zgodził się Miller. – Idziesz pierwszy, a ja spróbuję dopilnować, żeby nikt nie strzelił ci w plecy.

Dzieciak się wyszczerzył. Miller widział tysiące takich jak on. Chłopcy na skraju dojrzałości, przechodzący przez normalny nastolatkowy okres pragnienia podejmowania ryzyka i imponowania dziewczynom w Pasie, gdzie jedna zła decyzja oznaczała śmierć. Widział tysiące, aresztował setki. Kilkudziesięciu oglądał wynoszonych w workach na zwłoki.

Nachylił się do przodu, by spojrzeć wzdłuż długich rzędów ciasno upakowanych prycz przeciążeniowych na zawieszeniu kardanowym wypełniających ładownię Guya Molinariego. Według wstępnych szacunków Millera było ich gdzieś między dziewięćdziesiąt a sto. Była więc spora szansa, że do wieczora zobaczy jeszcze niejedną śmierć.

– Jak się nazywasz, chłopcze?

– Diogo.

– Miller – przestawił się i wyciągnął rękę do uścisku.

Wysokiej jakości pancerz bojowy zabrany przez Millera z Rosynanta pozwalał na zginanie palców w dużo większym stopniu niż rękawice dzieciaka.

Prawdę mówiąc, Miller nie bardzo nadawał się do walki. Wciąż dopadały go okazjonalne fale niewytłumaczalnych mdłości, a ręka bolała za każdym razem, gdy zbytnio spadał poziom leków we krwi. Jednak umiał sobie poradzić z bronią, a o walce w korytarzach wiedział pewnie więcej niż dziewięć dziesiątych górników asteroidowych i hutników rudy z SPZ w rodzaju Diogo. Będzie musiało wystarczyć.

System nagłośnienia statku kliknął, aktywując się.

– Mówi Fred. Dostaliśmy wiadomość od jednostki wsparcia i mamy zielone światło do abordażu za dziesięć minut. Rozpocząć końcowe kontrole.

Miller cofnął się na oparcie fotela. Przestrzeń wypełniło klikanie i szczękanie setki pancernych skafandrów, pistoletów i karabinów szturmowych. Do tej pory zrobił to już dostateczną liczbę razy i nie czuł potrzeby, żeby jeszcze raz powtarzać kontrolę.

Za kilka minut odpalą. Mieszanka leków na przeciążenie była ograniczona do minimum, ponieważ prosto z prycz wyskoczą do walki. Szprycowanie oddziału szturmowego bardziej niż było to absolutnie konieczne – nie miało sensu.

Julie siedziała na ścianie obok niego, jej włosy unosiły się w powietrzu jakby była pod wodą. Wyobraził sobie na jej twarzy plamy błyskającego światła. Portret młodej kapitan ścigacza regatowego jako syreny. Uśmiechnęła się na ten pomysł, a Miller odpowiedział jej uśmiechem. Wiedział, że byłaby tu z nimi. Wraz z Diogo, Fredem i wszystkimi innymi członkami milicji SPZ, patriotami próżni, leżałaby w pryczy przeciążeniowej w pożyczonym pancerzu, lecąc na stację, by dać się zabić dla większej sprawy. Miller wiedział, że on by tego nie zrobił. Nie przed nią. W gruncie rzeczy w pewien sposób zajął jej miejsce. Stał się nią.

Udało im się, powiedziała Julie, albo tylko pomyślała. Skoro prowadzili szturm na stację, oznaczało to, że Rosynant przetrwał – a przynajmniej na tyle długo, by zniszczyć obronę. Miller kiwnął głową, potwierdzając jej obecność i pozwalając sobie poczuć chwilę przyjemności, a potem ciążenie ciągu wepchnęło go w pryczę tak mocno, że na moment stracił przytomność, a ładownia wokół niego pociemniała. Poczuł, gdy przyszło hamowanie, a wszystkie prycze przeciążeniowe odwróciły się równocześnie, dostosowując się do nowej góry. W ciało Millera wbiły się igły. Wydarzyło się coś głębokiego i głośnego, a cały Guy Molinari zabrzmiał jak gigantyczny dzwon. Ładunek penetracyjny. Świat skręcił gwałtownie w lewo z pryczą obracającą się po raz ostatni, gdy statek szturmowy dopasował się do obrotu stacji.

Ktoś na niego krzyczał.

– Już, już, już!

Miller chwycił karabin szturmowy, dotknął pistoletu przyczepionego do biodra i dołączył do strumienia pancerzy biegnących do wyjścia. Brakowało mu kapelusza.

Korytarz serwisowy, do którego się przebili, był wąski i ciemny. Zdobyte przez inżynierów Tycho plany techniczne sugerowały, że nie napotkają tu żadnego poważniejszego oporu do momentu, aż dotrą do zamieszkałych części stacji. Okazało się, że nie mieli racji. Miller wpadł w korytarz wraz z innymi żołnierzami SPZ i zobaczył, jak pierwszy szereg pada rozcinany laserem automatycznej obrony.

– Trzeci zespół! Zagazować go! – zabrzmiało w ich uszach warknięcie Freda i w powietrzu wybuchło kilka chmur gęstego, przeciwlaserowego dymu.

Gdy laser obrony wystrzelił ponownie, ściany rozbłysły szalonym poblaskiem, a powietrze wypełnił smród palonego plastiku, ale nikt nie zginął. Miller biegł dalej po czerwonej metalowej rampie. Błysnął ładunek spawalniczy i otworzyły się drzwi techniczne.

Korytarze stacji Tot były szerokie i przestronne, z długimi pokosami pnączy rosnących w starannie pielęgnowanych spiralach z niszami, w których stały gustownie oświetlone bonsai. Łagodne, czysto białe oświetlenie światłem przypominającym słoneczne nadawało temu miejscu wygląd SPA albo prywatnej posiadłości bogacza. Podłogi pokrywała wykładzina.

Aktywował się wyświetlacz przezierny w hełmie Millera, pokazując trasę, którą powinno przebiegać uderzenie. Serce mu przyśpieszyło do nieustannego walenia, ale jego umysł wydawał się całkowicie spokojny. Na pierwszym skrzyżowaniu bariera przeciw zamieszkom była obsadzona przez kilkunastu ludzi w mundurach ochrony Protogenu. Oddziały SPZ zatrzymały się z tyłu, używając krzywizny sufitu jako osłony. Ogień obrońców docierał na wysokość kolan.

Granaty były idealnie okrągłe i nie miały nawet otworu w miejscach, z których wyciągnięto zawleczki. Na miękkiej przemysłowej wykładzinie nie toczyły się tak dobrze jak mogłyby na skale lub płytkach, więc jeden z nich wybuchł przed dotarciem do bariery. Fala uderzeniowa przypominała walnięcie młotem w uszy: względnie wąskie, hermetyczne korytarze przekierowały energię wybuchu niemal w równym stopniu na nich, co na wroga. Jednak zapora przeciw zamieszkom rozpadła się i ludzie Protogenu się wycofali.

Biegnąc, Miller usłyszał, jak jego nowi, tymczasowi towarzysze krzyczą radośnie upojeni pierwszym smakiem zwycięstwa. Dźwięki były przytłumione, jakby znajdowali się gdzieś daleko. Może jego słuchawki nie stłumiły energii wybuchu na tyle, na ile powinny. Przetrwanie reszty szturmu z uszkodzonymi bębenkami nie byłoby łatwe.

Jednak włączył się Fred i jego głos był całkiem wyraźny.

– Nie atakować! Cofnąć się!

Rozkaz prawie wystarczył. Oddziały SPZ się zawahały, szarpnięte poleceniem Freda jak smyczą. Jednak to nie byli żołnierze, nawet nie policjanci. Atakowała ochotnicza milicja Pasiarzy, którzy nie mieli wbudowanej dyscypliny i naturalnego szacunku do władzy. Zwolnili. Zrobili się ostrożniejsi. Dzięki czemu wychodząc za róg, nie wpadli w pułapkę.

Następny korytarz był długi i prosty, prowadził – jak sugerował wyświetlacz – do rampy serwisowej w stronę centrum dowodzenia. Wyglądał na pusty, ale w jednej trzeciej drogi do horyzontu krzywizny wykładzina zaczęła się rozpadać w poszarpanych otworach. Jeden z chłopaków obok Millera jęknął i padł.

– Używają litych pocisków i odbijają je od krzywizny – we wszystkich uszach zabrzmiał głos Freda. – Rykoszety zaporowe. Trzymać się nisko i robić dokładnie to, co powiem.

Spokój w głosie Ziemianina był skuteczniejszy od wcześniejszego krzyku. Miller pomyślał, że może to sobie tylko wyobraża, ale w głosie brzmiał też jakiś głębszy ton. Pewność. Rzeźnik stacji Anderson robił to, w czym był najlepszy, prowadził swoje oddziały przeciwko taktyce i strategii, które pomagał tworzyć w czasach, gdy to on był wrogiem.

Oddziały SPZ powoli poruszały się do przodu – najpierw jeden poziom, potem następny i kolejny. Powietrze zgęstniało od dymu i zdartych paneli. Szerokie korytarze wychodziły na place i skwery przypominające podwórka więzienne, z siłami Protogenu w wieżyczkach strażniczych. Boczne korytarze były zablokowane, obrońcy próbowali skanalizować ich do miejsc, gdzie mogli zostać złapani w krzyżowy ogień.

Nie udało im się. Atakujący siłą otwierali drzwi, chronili się w bogato urządzonych pomieszczeniach wyglądających jak skrzyżowanie sal wykładowych i kompleksów produkcyjnych. Dwa razy po wejściu do pokoi zostali zaatakowani przez nieopancerzonych cywili, wciąż siedzących przy biurkach pomimo trwającego szturmu. Chłopaki z SPZ kosili ich bezlitośnie. Część umysłu Millera – ta, która wciąż była gliniarzem, nie żołnierzem – oburzyła się na to. Byli cywilami. Zabicie ich było co najmniej nieeleganckie. Jednak potem w głębi jego umysłu odezwała się Julie, mówiąc: nikt tu nie jest niewinny, i musiał się zgodzić.

Centrum dowodzenia znajdowało się w jednej trzeciej drogi w górę płytkiej studni grawitacyjnej stacji i było bronione lepiej niż wszystko, na co natknęli się do tej pory. Miller i pięciu pozostałych, kierowanych przez głos wszystkowiedzącego Freda, schroniło się w wąskim korytarzu technicznym, utrzymując ciągły ogień zaporowy w górę głównego korytarza prowadzącego do centrum dowodzenia. Pilnowali, by nie można było stamtąd wyprowadzić kontrataku. Miller sprawdził karabin szturmowy i zaskoczyło go, jak dużo amunicji mu jeszcze zostało.

– Ok, Pampaw – odezwał się dzieciak obok niego i Miller się uśmiechnął, rozpoznając dochodzący zza osłony głos Diogo. – Niezły dzień, passa?

– Bywało gorzej – zgodził się Miller. Spróbował podrapać się po zranionym łokciu, ale płyty pancerza nie pozwalały na żadne satysfakcjonujące otarcie.

– Beccas tu? – zapytał Diogo.

– Nie, w porządku. Po prostu... to miejsce. Nie rozumiem go. Wygląda jak SPA, ale na planie więzienia.

Ręce chłopaka przesunęły się pytająco. Miller potrząsnął pięścią w odpowiedzi, zbierając myśli w trakcie mówienia.

– Długie, proste korytarze i zablokowane przejścia boczne – wyjaśnił. – Gdybym miał zbudować coś takiego, to...

Powietrze zaśpiewało i Diogo padł, z głową odskakującą do tyłu w trakcie upadku. Miller krzyknął i odwrócił się na pięcie. Za nimi w bocznym korytarzu dwie postacie w mundurach Protogenu chowały się za osłonę. Coś zasyczało w powietrzu tuż przy uchu Millera, coś innego odbiło się od napierśnika jego wyszukanego marsjańskiego pancerza, waląc go jak młotem. Nie pomyślał o uniesieniu karabinu, po prostu tam był, plując ogniem jak przedłużeniem jego woli. Pozostali żołnierze SPZ odwrócili się, by pomóc.

– Z powrotem! – warknął Miller. – Pilnować głównego korytarza, do cholery! Zajmę się tym.

Głupie, pomyślał Miller, głupie było pozwolić im tak się zajść od tyłu. Głupio było stanąć i rozmawiać w środku strzelaniny. Powinien być mądrzejszy, a teraz, ponieważ się rozproszył, chłopak...

Śmiał się?

Diogo usiadł, uniósł swój karabin szturmowy i posłał serię w boczny korytarz. Niepewnie podniósł się na nogi, po czym krzyknął radośnie jak dziecko, które właśnie zaliczyło emocjonującą przejażdżkę. Od mostka aż do prawej strony maski ciągnęła się krecha białego żelu. Za osłoną zobaczył wyszczerzone w uśmiechu zęby Diogo. Miller pokręcił głową.

– Dlaczego ci idioci używają pocisków do tłumienia zamieszek? – powiedział w równym stopniu do siebie, co do chłopaka. – Myślą, że to bunt?

– Czołowe zespoły – zabrzmiał w jego uchu Fred – przygotować się. Wchodzimy za pięć. Cztery. Trzy. Dwa. Ruszać!

Nie wiemy, w co się tam pakujemy, pomyślał Miller, gdy dołączał do sprintu korytarzem, pędząc do szturmu na ostatni cel. Szeroka rampa prowadziła do zestawu grodzi wykończonych drewnianym wzorem. Coś za nimi wybuchło, ale Miller trzymał głowę nisko i nie obejrzał się. Masa ciał biegnących w zbieraninie pancerzy robiła się coraz gęstsza i Miller potknął się na czymś miękkim. Na ciele w mundurze Protogenu.

– Zróbcie trochę miejsca! – krzyknęła kobieta na przedzie. Miller przepchnął się w jej stronę, barkiem i łokciem przebijając się przez tłum żołnierzy SPZ. Gdy do niej dotarł, kobieta krzyknęła ponownie.

– W czym problem? – krzyknął Miller.

– Nie mogę się przebijać przez tego sukinsyna, jak te palanty będą mnie popychać – odpowiedziała, unosząc palnik jarzący się bielą na końcu.

Miller kiwnął głową i przesunął karabin szturmowy na plecy. Chwycił dwa najbliższe barki, potrząsnął nimi, aż ich właściciele go zauważyli, a potem splótł z nimi ręce.

– Musimy zrobić trochę miejsca kobiecie – powiedział i razem naparli na tłum, odpychając ludzi. Ile bitew w dziejach rozsypało się w chwilach takich jak ta? zaczął się zastanawiać. Zwycięstwo praktycznie w kieszeni, aż nagle sojusznicy zaczęli się o siebie przewracać. Spawarka ożyła za jego plecami, z żarem wyczuwanym nawet przez pancerz.

Na skraju tłumu ożyły bronie automatyczne, błyskawicznie się dławiąc.

– Jak ci idzie? – krzyknął przez ramię Miller.

Kobieta nie odpowiedziała. Miał wrażenie, że mijają godziny, choć nie mogło upłynąć więcej niż pięć minut. W powietrze wzbiła się mgła gorącego metalu i zmienionego w aerozol gorącego plastiku.

Palnik spawalniczy zgasł z pyknięciem. Oglądając się przez ramię, Miller zobaczył, jak gródź wygina się i przesuwa. Techniczka wsunęła w szczelinę między płytami dźwignik cienki jak karta, włączyła go i cofnęła się. Stacja wokół nich jęknęła poddawana nowym naprężeniom zniekształcającym metal. Gródź się otworzyła.

– Idziemy – krzyknął Miller, po czym schylił się i ruszył odsłoniętym korytarzem w górę wyłożonej wykładziną rampy i do centrum dowodzenia. Kilkanaścioro mężczyzn i kobiet popatrzyło na niego znad swoich konsol oczami pełnymi strachu.

– Jesteście aresztowani! – krzyknął Miller, mając za sobą kłębiących się żołnierzy SPZ. – No nie, ale... szlag. Ręce do góry i odsunąć się od konsol!

Jeden z mężczyzn – wysoki jak Pasiarz, ale zbudowany solidnie jak człowiek z pełnego ciążenia – westchnął. Miał na sobie dobry garnitur z lnu i surowego jedwabiu, bez szwów i zakładek, co sugerowało komputerowe dopasowanie.

– Róbcie co każe – polecił. Wydawał się zirytowany, ale nie przestraszony.

Miller zmrużył oczy.

– Dresden?

Mężczyzna w garniturze uniósł jedną ze starannie wypielęgnowanych brwi, a po chwili kiwnął głową.

– Szukałem pana – powiedział Miller.


* * *

Fred wszedł do centrum dowodzenia, jakby należało do niego. Dzięki lekkiemu spięciu barków i nieco większemu wyprostowaniu kręgosłupa zniknął główny inżynier stacji Tycho, a pojawił się generał. Rozejrzał się po centrum, ruchem oczu chłonąc wszystkie szczegóły, po czym kiwnął głową jednej ze starszych techniczek SPZ.

– Wszystko zablokowane – powiedziała kobieta. – Stacja jest pańska.

Miller prawie nigdy nie był świadkiem rozgrzeszenia innych. Było to coś tak rzadkiego i tak bardzo prywatnego, że stawało się niemal wydarzeniem duchowym. Dziesiątki lat temu ten człowiek – młodszy, sprawniejszy, bez siwizny we włosach – zdobył stację kosmiczną, brodząc po kolana we krwi i śmierci Pasiarzy. Teraz Miller zobaczył ledwie widoczne rozluźnienie szczęki i odprężenie piersi świadczące o zrzuceniu ciężaru. Może nie pozbył się go całkiem, ale było lepiej. Większości ludzi nie udawało się czegoś takiego osiągnąć.

Zastanawiał się, jak sam by się poczuł, mając taką szansę.

– Miller? – odezwał się Fred. – Podobno masz tu kogoś, z kim chcielibyśmy porozmawiać.

Dresden wstał z fotela, ignorując pistolety i karabiny, jakby w ogóle go nie dotyczyły.

– Pułkownik Johnson – odezwał się. – Powinienem był się spodziewać, że będzie za tym stał ktoś pańskiego kalibru. Nazywam się Dresden.

Wręczył Fredowi matowoczarną wizytówkę. Fred przyjął ją odruchowo, ale na nią nie spojrzał.

– Pan za to wszystko odpowiada?

Dresden posłał mu lodowaty uśmiech i rozejrzał się wokół, zanim odpowiedział.

– Powiedziałbym, że przynajmniej za część odpowiada pan. Właśnie zabił pan całkiem sporo ludzi, którzy tylko wykonywali swoją pracę. Ale może odpuścimy sobie szukanie winnych i zajmiemy się istotnymi sprawami?

Uśmiech Freda dotarł aż do jego oczu.

– Co konkretnie ma pan na myśli?

– Negocjację warunków – odpowiedział Dresden. – Jest pan człowiekiem z doświadczeniem. Rozumie pan, że to zwycięstwo stawia pana w pozycji, której nie da się utrzymać. Protogen to jedna z najpotężniejszych ziemskich korporacji. SPZ ją zaatakowała i im dłużej będzie próbowała utrzymać tę stację, tym gorsze będą reperkusje.

– Doprawdy?

– Oczywiście – zapewnił Dresden, lekceważącym gestem odrzucając ton Freda. Miller pokręcił głową. Facet naprawdę nie rozumiał, co się tu działo. – Zdobył pan zakładników. No dobrze, jesteśmy. Możemy czekać, aż Ziemia przyśle kilkadziesiąt okrętów i negocjować z widokiem na lufy ich dział albo zakończyć to wszystko od razu.

– Pyta mnie pan... ile chcę pieniędzy za zabranie swoich ludzi i odejście stąd – powiedział Fred.

– Jeśli właśnie tego pan chce – potwierdził ze wzruszeniem ramion Dresden. – Broń. Ciężki sprzęt. Środki medyczne. Cokolwiek, czego potrzebuje pan do prowadzenia swojej wojenki, żebyśmy mogli z tym szybko skończyć.

– Wiem, co zrobiliście na Erosie – oświadczył cicho Fred.

Dresden się roześmiał. Od tego dźwięku Millera przeszły ciarki.

– Panie Johnson – stwierdził Dresden. – Nikt nie wie, co zrobiliśmy na Erosie. A każda minuta, którą marnuję na gierki z panem, to minuta, którą mógłbym wykorzystać bardziej produktywnie gdzie indziej. Przysięgam: ma pan teraz najlepszą możliwą pozycję do negocjacji, jaką kiedykolwiek uda się panu osiągnąć. Nic pan nie zyska, przeciągając to wszystko.

– I co pan oferuje?

Dresden rozłożył ręce.

– Wszystko, czego pan chce i amnestię na dokładkę. Jak tylko wyniesie się pan stąd i pozwoli nam wrócić do pracy. Obaj wygramy.

Fred się roześmiał. Bez śladu rozbawienia.

– Sprawdźmy, czy dobrze rozumiem – powiedział. – Oddasz mi wszystkie królestwa Ziemi, jeśli tylko upadnę na kolana i oddam ci pokłon?

Dresden przechylił głowę.

– Nie wiem, do czego pan nawiązuje.





Rozdział czterdziesty pierwszy





Holden


Rosynant zacumował przy stacji Tot na ostatnich oparach z silników manewrowych. Holden poczuł, jak na kadłubie statku z dudnieniem zaciskają się klamry doku, a potem ciążenie wróciło z siłą jednej trzeciej g. Bliski wybuch plazmowej głowicy bojowej oderwał zewnętrzną gródź śluzy załogowej i zalał ją gorącym gazem, praktycznie spawając ją na głucho. Oznaczało to, że będą musieli użyć śluzy towarowej na rufie i przejść do stacji przez próżnię.

Nie był to problem, ponieważ wciąż siedzieli w skafandrach. Ros miał w sobie więcej dziur niż zdołałby skompensować system recyklingu powietrza, a pokładowy zapas O2 został wyrzucony w próżnię przez ten sam wybuch, który pozbawił ich śluzy.

Aleks opadł z kokpitu z twarzą ukrytą za osłoną hełmu i brzuchem charakterystycznym nawet w hermetycznym skafandrze. Naomi zakończyła blokowanie swojej konsoli i wyłączanie statku, po czym dołączyła do Aleksa i cała trójka zeszła po drabinie na rufę jednostki. Czekał tam Amos mocujący do skafandra zestaw do manewrowania w przestrzeni, ładował go równocześnie sprężonym azotem z pokładowego zbiornika. Mechanik zapewnił Holdena, że plecak manewrowy miał dość ciągu, by przezwyciężyć ruch obrotowy stacji i pozwolić im dotrzeć do śluzy.

Nikt się nie odezwał. Holden spodziewał się przechwałek, spodziewał się, że sam będzie się przechwalał. Niestety, uszkodzenia Rosa prowokowały do milczenia. Może zadumy.

Holden oparł się o ścianę ładowni i zamknął oczy. Jedynymi słyszanymi przez niego dźwiękami był ciągły syk podawanego powietrza i delikatny szum w komunikatorze. Przez złamany i zapchany skrzepłą krwią nos niczego nie czuł, a usta miał pełne miedzianego smaku. Mimo wszystko nie potrafił się pozbyć uśmiechu z twarzy.

Wygrali. Podlecieli prosto pod Protogen, rozwalili wszystko, co wredne dranie na nich rzuciły, i utarli im nosa. W tej chwili żołnierze SPZ atakowali stację, strzelając do ludzi, którzy pomogli zniszczyć Erosa.

Holden uznał, że nie przeszkadza mu brak odczuwania współczucia dla nich. Moralna złożoność sytuacji wyrosła poza jego zdolność przetwarzania, więc zamiast tego po prostu odprężył się w ciepłym blasku zwycięstwa.

– Gotowy do wyjścia – zabrzmiał w głośniczku głos Amosa.

Holden kiwnął głową, po czym przypomniał sobie, że wciąż jest w skafandrze.

– Dobra. Wszyscy się podpinają.

On, Aleks i Naomi wyciągnęli linki zabezpieczające skafandrów i przypięli je do szerokiej talii Amosa. Mechanik otworzył drzwi śluzy i wyleciał na zewnątrz na strumieniach gazu. Natychmiast zostali odrzuceni od statku przez obrót stacji, ale Amos szybko opanował ruch i podleciał do śluzy awaryjnej.

Kiedy przelatywali wzdłuż Rosa, Holden obserwował kadłub statku i próbował katalogować wymagane naprawy. W statku widniało kilkanaście dziur na dziobie i rufie, odpowiadających otworom przez całą długość jednostki. Pociski z działa Gausa wystrzelone przez przeciwnika prawdopodobnie nawet nie zwolniły zauważalnie, przelatując przez Rosa. Załoga miała szczęście, że żaden z nich nie trafił w reaktor i nie wybił w nim dziury.

Dostrzegł też wielką wyrwę w fałszywej nadbudówce, która nadała statkowi wygląd gazowca. Holden wiedział, że będzie jej odpowiadać równie paskudna rana w opancerzonym poszyciu pod spodem. Na szczęście zniszczenia nie dotarły do kadłuba wewnętrznego, bo statek pękłby na pół.

Z uszkodzeniami śluzy oraz całkowitą utratą zbiorników tlenu i systemów recyklingu powietrza miał przed sobą naprawy warte miliony dolarów i całe tygodnie w doku – przy założeniu, że zdołają do niego jakiegoś dolecieć.

Może Molinari będzie mógł ich podholować.

Amos trzy razy błysnął żółtymi światłami ostrzegawczymi plecaka manewrowego i otworzyły się drzwi śluzy awaryjnej stacji. Wleciał z nimi do środka, gdzie czekało czterech Pasiarzy w pancerzach bojowych.

Gdy tylko śluza zakończyła cykl, Holden ściągnął hełm i dotknął swojego nosa. Wydawał się dwukrotnie większy i pulsował z każdym uderzeniem serca.

Naomi sięgnęła i przytrzymała mu twarz, opierając kciuki z obu stron nosa zaskakująco delikatnym gestem. Obróciła jego głowę na boki, oglądając uszkodzenie, po czym puściła.

– Bez chirurgii plastycznej będzie przekrzywiony – stwierdziła. – Ale wcześniej i tak byłeś za ładny. To nada twojej twarzy trochę charakteru.

Holden poczuł, jak na jego ustach powoli pojawia się uśmiech, ale zanim zdążył odpowiedzieć, odezwał się jeden z ludzi SPZ.

– Obserwowałem walkę, hermano. Nieźle im dokopaliście, chłopaki.

– Dzięki – rzucił Aleks. – Jak tu idzie?

– Opór mniejszy od oczekiwanego, ale ochrona Protogenu walczy o każdy metr korytarza – odpowiedział żołnierz z największą liczbą gwiazdek na insygniach SPZ. – Atakowali nas nawet niektórzy jajogłowi. Kilku musieliśmy zastrzelić.

Wskazał na wewnętrzne drzwi śluzy.

– Fred idzie do centrum dowodzenia. Powiedział, żebyście tam poszli, pronto.

– Prowadź – odpowiedział Holden, lecz jego nos zmienił to w płować.


* * *

– Jak noga, kapitanie? – spytał Amos, gdy szli korytarzem.

Holden uświadomił sobie, że zapomniał o kuśtykaniu, które było wynikiem postrzału w łydkę.

– Nie boli, ale mięsień nie jest elastyczny jak należy – odpowiedział. – Jak twoja?

Amos uśmiechnął się szeroko i zerknął na nogę wciąż nie do końca sprawną po złamaniu zarobionym kilka miesięcy temu na Donnagerze.

– Bez problemu – skomentował. – Jak cię coś nie zabije, to nie ma o czym mówić.

Holden zaczął odpowiadać, ale zrezygnował, gdy cała grupa wyszła za róg i trafiła na pozostałości rzezi. Wyraźnie szli szlakiem oddziału szturmowego, bo na korytarzu pełno było teraz ciał, a na ścianach dziur po kulach i śladów przypalenia. Holdenowi wyraźnie ulżyło, gdy zobaczył znacznie więcej ciał w mundurach ochrony Protogenu niż w sprzęcie SPZ. Jednak na podłodze było dość martwych Pasiarzy, by zrobiło mu się niedobrze. Gdy minęli trupa w fartuchu laboratoryjnym, musiał się z wysiłkiem powstrzymać od splunięcia. Ochroniarze mogli podjąć złą decyzję przy wyborze pracy w niewłaściwej firmie, ale naukowcy na tej stacji zabili półtora miliona ludzi tylko po to, żeby zobaczyć, co się stanie. Według Holdena nie mogli być dostatecznie martwi.

Coś przyciągnęło jego uwagę, zatrzymał się. Obok martwego naukowca leżał przedmiot wyglądający jak nóż kuchenny.

– Hm – odezwał się. – Nie zaatakował was chyba tym, co?

– Tak, durne, nie? – odpowiedział jeden z członków eskorty. – Słyszałem o zabieraniu noża na strzelaninę, ale...

– Centrum dowodzenia przed nami – wtrącił się dowodzący. – Generał czeka.


* * *

Holden wszedł do centrum dowodzenia stacji i zobaczył Freda, Millera, grupę żołnierzy SPZ i obcego mężczyznę w kosztownym garniturze. Odprowadzano też właśnie cały rząd techników i personelu operacyjnego w mundurach Protogenu ze związanymi rękami. Ściany pomieszczenia od sufitu do podłogi pokrywały monitory, z których większość wyświetlała tekst przelatujący zbyt szybko, by go odczytać.

– Sprawdźmy, czy dobrze rozumiem – powiedział. – Oddasz mi wszystkie królestwa Ziemi, jeśli tylko upadnę na kolana i oddam ci pokłon?

– Nie wiem, do czego pan nawiązuje.

Cokolwiek chcieli jeszcze powiedzieć, zostało przerwane, gdy Miller zauważył Holdena i klepnął Freda w ramię. Holden mógłby przysiąc, że detektyw posłał mu ciepły uśmiech, choć trudno było mieć pewność przy jego cierpkim wyrazie twarzy.

– Jim – przywitał go Fred i gestem zaprosił bliżej. Czytał właśnie matowoczarną wizytówkę. – Poznaj Anthony’ego Dresdena, wicedyrektora wykonawczego badań biologicznych Protogenu i twórcę projektu Eros.

Dupek w garniturze wyciągnął rękę, jakby ktoś miał ją uścisnąć. Holden go zignorował.

– Fred – zwrócił się do Johnsona. – Jakie straty?

– Zdumiewająco niskie.

– Połowa ich ochrony miała broń niezabijającą – wyjaśnił Miller. – Do kontroli zamieszek. Pociski oblepiające, takie rzeczy.

Holden przytaknął, a potem pokręcił głową i zmarszczył czoło.

– Widziałem na korytarzu sporo ciał ochrony Protogenu. Po co zbierać tylu ludzi, a potem dawać im broń, którą nie można odeprzeć napastników?

– Dobre pytanie – zgodził się Miller.

Dresden się zaśmiał.

– To właśnie miałem na myśli, panie Johnson – powiedział. Odwrócił się do Holdena. – Jim? No dobrze, niech będzie Jim. Fakt, że nie rozumiesz wymogów ochrony tego miejsca, zdradza mi, że nie masz pojęcia, w co się wpakowałeś. I myślę, że sam wiesz to równie dobrze, jak ja. Jak już mówiłem Fredowi...

– Stul pysk, do cholery, Anthony – warknął Holden, zaskoczony własną falą złości.

Dresden wyglądał na zawiedzionego.

Drań nie miał prawa czuć się tak swobodnie. Traktować ich z taką wyższością. Holden chciał, żeby mężczyzna się bał i błagał o życie, a nie szydził z nich ze starannym akcentem.

– Amos, jeśli on odezwie się do mnie jeszcze raz bez pytania, złam mu szczękę.

– Z przyjemnością, kapitanie – odpowiedział Amos i zrobił pół kroku do przodu.

Dresden uśmiechnął się pogardliwie na tę groźbę, ale nie otworzył ust.

– Co wiemy? – zapytał Holden, zwracając się do Freda.

– Docierają tu dane z Erosa, a ten gnojek wszystkim dowodzi. Będziemy wiedzieć więcej, gdy rozbierzemy to miejsce na części.

Holden ponownie spojrzał na Dresdena, oglądając arystokratyczny europejski wygląd, wypielęgnowane w siłowni mięśnie i elegancką fryzurę. Nawet teraz, otoczony ludźmi z bronią, Dresden wyglądał, jakby on tu rządził. Holden mógł sobie wyobrazić, jak zerka na zegarek, zastanawiając się, ile jeszcze jego kosztownego czasu zajmie ta impreza.

– Muszę go o coś zapytać – odezwał się Holden.

Fred kiwnął głową.

– Zasłużyłeś sobie.

– Dlaczego? – zapytał Holden. – Chcę wiedzieć, dlaczego.

Uśmiech Dresdena zrobił się prawie współczujący i wsadził ręce do kieszeni ruchem tak swobodnym, jak człowiek rozmawiający o sporcie w barze przy dokach.

– „Dlaczego” to bardzo duże pytanie – odpowiedział. – Bo Bóg tego chciał? Może zechce je pan trochę sprecyzować?

– Dlaczego Eros?

– No cóż, Jim...

– Możesz się do mnie zwracać „kapitanie Holden”. To ja znalazłem wasz zgubiony statek i widziałem wideo z Febe. Wiem, czym jest protomolekuła.

– Doprawdy! – rzucił Dresden, tym razem w odrobinę bardziej szczery sposób. – Muszę podziękować za przekazanie nam czynnika wirusowego na Erosie. Utrata Anubisa groziła opóźnieniem naszych planów o całe miesiące. Odnalezienie zakażonego ciała już na stacji było błogosławieństwem.

Wiedziałem. Kurwa, wiedziałem, pomyślał Holden.

– Dlaczego? – zapytał na głos.

– Wie pan, czym jest czynnik – powiedział Dresden, po raz pierwszy od przyjścia Holdena wyraźnie zagubiony. – Nie wiem, co jeszcze mogę powiedzieć. To najważniejsza rzecz, jaka kiedykolwiek przydarzyła się rasie ludzkiej. Jednocześnie dowód na to, że nie jesteśmy sami we wszechświecie i nasz bilet na pozbycie się ograniczeń wiążących nas do małych pęcherzyków skały i powietrza.

– Nie odpowiadasz na pytanie – stwierdził Holden, złoszcząc się na komicznie wysokie brzmienie nadawane jego głosowi przez złamany nos. – Chcę wiedzieć, dlaczego zabiłeś półtora miliona ludzi.

Fred odchrząknął, ale się nie wtrącił. Dresden przeniósł wzrok z Holdena na pułkownika i z powrotem.

– Ależ właśnie odpowiadam, kapitanie. Półtora miliona ludzi to pestka. To, nad czym tu pracujemy, jest znacznie większe – oświadczył Dresden, po czym podszedł do fotela i usiadł, podciągając nogawki spodni przy zakładaniu nogi na nogę, by nie naciągnąć tkaniny. – Słyszał pan o Czyngis-chanie?

– Co? – Holden i Fred powiedzieli to równocześnie.

Miller tylko patrzył na Dresdena z kamiennym wyrazem twarzy, stukając lufą pistoletu o pancerz na udzie.

– Czyngis-chan. Niektórzy historycy twierdzą, że w trakcie swoich podbojów zabił lub przesiedlił jedną czwartą całej populacji Ziemi – wyjaśnił Dresden. – Zrobił to, pragnąc stworzyć imperium, które zaczęło się rozpadać natychmiast po jego śmierci. W dzisiejszej skali oznaczałoby to zabicie prawie dziesięciu miliardów ludzi, by wpłynąć na całe pokolenie. Półtora pokolenia. Eros w porównaniu z czymś takim nie jest nawet błędem zaokrąglenia.

– Ciebie to naprawdę nie obchodzi – skomentował cicho Fred.

– A w przeciwieństwie do Czyngis-chana, nie zamierzamy zbudować ulotnego imperium. Wiem, co sobie myślicie. Że próbujemy dodawać sobie splendoru. Przejąć władzę.

– A nie chcecie? – odezwał się Holden.

– Oczywiście, że tak. – Głos Dresdena był lodowaty. – Ale myślisz w zbyt małej skali. Tworzenie największego imperium ludzkości przypomina budowanie największego mrowiska świata. Nic nie znaczy. Gdzieś tam jest cywilizacja, która stworzyła protomolekułę i wystrzeliła ją w nas ponad dwa miliardy lat temu. Wtedy już byli bogami. Czym stali się od tamtej pory? Mając kolejne dwa miliardy lat na rozwój?

Holden słuchał przemowy Dresdena z rosnącym niepokojem. Brzmiała jak coś dobrze przećwiczonego. Być może wygłaszał ją wielokrotnie. I to skutecznie. Zdołał przekonać potężnych ludzi. Dlatego właśnie Protogen miał niewykrywalne okręty z ziemskich stoczni i prawdopodobnie niewyczerpane wsparcie zza kulis.

– Mamy przerażającą ilość spraw do nadgonienia, panowie – przemawiał Dresden. – Na szczęście mamy do pomocy narzędzie naszego wroga.

– Nadgonienia? – odezwał się żołnierz po lewej Holdena.

Dresden potwierdził skinięciem i uśmiechnął się do niego.

– Protomolekuła może zmodyfikować organizm gospodarza na poziomie molekularnym, wprowadzić zmiany genetyczne w locie. Nie tylko w DNA, w dowolnym stabilnym replikatorze. Ale to tylko maszyna. Nie myśli. Wykonuje instrukcje. Jeśli nauczymy się modyfikować jej program, wtedy to my staniemy się architektami tych zmian.

– Jeśli jej zadaniem miało być zniszczenie całego życia na Ziemi i zastąpienie go tym, czego chcieli twórcy protomolekuły, to czemu ją uwalniać? – zapytał Holden.

– Doskonałe pytanie – pochwalił Dresden, unosząc jeden palec jak uniwersytecki profesor podczas wykładu. – Niestety, nie dostaliśmy z protomolekułą instrukcji obsługi. Właściwie nigdy dotąd nie mieliśmy możliwości obserwowania, jak wykonuje swój program. Molekuła wymaga znaczącej masy, zanim wytworzy dość mocy obliczeniowej, by wypełnić swoje instrukcje. Jakkolwiek by one wyglądały.

Dresden wskazał na otaczające ich ekrany pełne danych.

– Będziemy obserwować, jak pracuje. Zobaczymy, co zamierza zrobić. Jak się za to zabiera. A w wyniku tego, mam nadzieję, nauczymy się zmieniać ten program.

– Mógłbyś to zrobić z kadzią bakterii – zaprotestował Holden.

– Nie interesuje mnie modyfikowanie bakterii – odpowiedział Dresden.

– Jesteś pieprzonym świrem – skomentował Amos i zrobił kolejny krok w stronę Dresdena.

Holden położył dłoń na ramieniu wielkiego mechanika.

– No dobrze – powiedział. – Dowiesz się, jak działa zarazek i co potem?

– Potem wszystko. Pasiarze, którzy mogą pracować poza statkiem bez skafandra. Ludzie zdolni przespać setki lat w statkach kolonizacyjnych lecących do gwiazd. Nie będziemy już ograniczeni milionami lat ewolucji pod ciśnieniem jednej atmosfery i w ciążeniu jednego g, niewolnikami tlenu i wody. Sami zdecydujemy, czym chcemy być, i odpowiednio się przeprogramujemy. To właśnie da nam protomolekuła.

Przemawiając, Dresden wstał z fotela, a jego twarz rozjarzyła się światłem nawiedzonego proroka.

– To, co robimy, to największa i jedyna nadzieja ludzkości na przetrwanie. Gdy wyjdziemy między gwiazdy, spotkamy bogów.

– A jeśli nie wyjdziemy? – zapytał Fred. Brzmiał na zamyślonego.

– Raz już wystrzelili w nas bronią zagłady – przypomniał Dresden.

W sali przez chwilę panowała cisza. Holden poczuł, że zaczyna tracić przekonanie. Nienawidził wszystkiego w słowach Dresdena, ale docierały do niego jego argumenty. W głębi duszy wiedział, że coś w tym wszystkim jest fundamentalnie złe, ale nie potrafił ubrać tego w słowa.

Wstrząsnął nim głos Naomi.

– Czy to ich przekonało? – zapytała.

– Przepraszam? – odpowiedział Dresden.

– Naukowców. Techników. Wszystkich, których potrzebowałeś do przeprowadzenia tej... pracy. Musieli to zrobić. Musieli oglądać przekazy z ludźmi ginącymi na całym Erosie. Zaprojektować te radioaktywne komory zagłady. O ile więc nie zdołałeś zebrać wszystkich seryjnych zabójców z całego Układu Słonecznego i przepchnąć ich przez uniwersytet, jak tego dokonałeś?

– Zmodyfikowaliśmy nasz zespół naukowy tak, by usunąć ograniczenia etyczne.

W głowie Holdena zaskoczyło kilka poszlak.

– Socjopaci. Zmieniliście ich w socjopatów.

– W pełni opanowanych socjopatów – potwierdził Dresden. Wydawał się zadowolony z możliwości wyjaśnień. – Na dodatek są wyjątkowo ciekawi. Jak długo zapewniamy im interesujące problemy do rozwiązania i nieograniczone zasoby, są całkiem zadowoleni.

– Plus duży kontyngent ochrony wyposażony w pociski niezabijające na wypadek, gdyby się buntowali – skomentował Fred.

– Tak, czasami zdarzają się problemy – przyznał Dresden. Rozejrzał się wokół z lekką zmarszczką na czole. – Wiem. Uważacie, że to potworne, ale ja tu ratuję rasę ludzką. Daję ludzkości gwiazdy. Nie podoba wam się to? Dobrze. To zadam wam pytanie. Czy potraficie ocalić Erosa? W tej chwili.

– Nie – odpowiedział Fred – ale możemy...

– Zmarnować dane – uciął mu Dresden. – Możecie dopilnować, by wszyscy, którzy zginęli na Erosie, umarli na próżno.

W sali zapadła cisza. Fred marszczył brwi z rękami złożonymi na piersi. Holden rozumiał zmagania dziejące się w umyśle mężczyzny. Wszystko, co powiedział Dresden, było obrzydliwe, upiorne i pobrzmiewało głęboką prawdą.

– Albo – powiedział Dresden – możemy wynegocjować cenę i pójdziecie sobie swoją drogą, a ja będę...

– Dobra. Wystarczy – oświadczył Miller, odzywając się po raz pierwszy, od kiedy Dresden rozpoczął swój wykład.

Holden zerknął na detektywa. Jego beznamiętna dotąd twarz zrobiła się kamienna. Już nie stukał lufą pistoletu o nogę.

O cholera.





Rozdział czterdziesty drugi





Miller


Dresden niczego się nie spodziewał. Nawet gdy Miller unosił pistolet, jego oczy nie zarejestrowały zagrożenia. Zobaczył tylko Millera trzymającego w dłoni przedmiot, który akurat był pistoletem. Pies miałby dość rozumu, by się bać, ale nie Dresden.

– Miller! – Holden krzyknął jakby z wielkiej odległości. – Nie!

Pociągnięcie za spust było proste. Łagodne kliknięcie, odrzut metalu o dłoń osłoniętą rękawicą, a potem jeszcze dwa razy to samo. Głowa Dresdena odskoczyła do tyłu, wykwitając czerwienią. Krew trysnęła na szeroki ekran, zasłaniając strumień danych. Miller podszedł bliżej, wystrzelił jeszcze dwa razy w pierś Dresdena, zastanawiał się chwilę i schował pistolet.

W sali panowała cisza. Żołnierze SPZ oglądali się na siebie i na Millera, nawet po niedawnym szturmie zaskoczeni nagłą przemocą. Naomi i Amos patrzyli na Holdena, a kapitan wpatrywał się w ciało. Zranioną twarz Holdena wykrzywiała maska furii, wściekłości i może nawet rozpaczy. Miller doskonale to rozumiał. Zrobienie oczywistej rzeczy wciąż nie było dla Holdena naturalne. Był taki czas, gdy Millerowi też wcale by to nie przyszło zbyt łatwo.

Tylko Fred nie drgnął ani nie wyglądał na zdenerwowanego. Pułkownik nie uśmiechnął się ani nie zmarszczył brwi, nie odwrócił też wzroku.

– Co to, kurwa, było? – powiedział Holden głosem zmienionym przez zatkany nos. – Zastrzeliłeś go z zimną krwią!

– Tak – przyznał Miller.

Holden pokręcił głową.

– A co z procesem? Co ze sprawiedliwością? Ty decydujesz i na tym się wszystko kończy?

– Jestem gliną – przypomniał Miller, zaskoczony przeprosinami brzmiącymi we własnym głosie.

– Czy ty w ogóle jesteś jeszcze człowiekiem?

– No dobrze, panowie! – wtrącił się Fred głosem grzmiącym w ciszy. – Przedstawienie skończone. Wracamy do pracy. Chcę tu zespołu deszyfrującego. Mamy więźniów do ewakuacji i stację do opróżnienia.

Holden przeniósł wzrok z Freda na Millera, a potem na umierającego Dresdena. Z wściekłością zacisnął szczęki.

– Hej, Miller – powiedział Holden.

– Tak? – odpowiedział cicho detektyw. Wiedział, czego się spodziewać.

– Znajdź sobie inny transport do domu – powiedział kapitan Rosynanta, po czym odwrócił się na pięcie i wypadł z sali, zabierając ze sobą załogę.

Miller patrzył, jak odchodzą. Do jego serca łagodnie zastukał żal, ale nie mógł nic z tym zrobić. Połknęła ich rozbita gródź. Miller odwrócił się do Freda.

– Podwieziecie mnie?

– Masz nasze barwy – odpowiedział pułkownik. – Zabierzemy cię na Tycho.

– Doceniam to – odpowiedział Miller. A po chwili dodał: – Wiesz, że trzeba było to zrobić.

Fred nie odpowiedział. Nie miał nic do powiedzenia.


* * *

Stacja Tot została zraniona, ale nie zabita. Jeszcze nie. Informacja o socjopatycznej załodze szybko się rozeszła i siły SPZ wzięły sobie ostrzeżenie do serca. Faza ataku obejmująca okupację i przejmowanie kontroli trwała czterdzieści godzin zamiast dwudziestu, których potrzeba byłoby dla zwykłych więźniów. W przypadku ludzi, Miller robił, co mógł, by pomóc w ich opanowaniu.

Dzieciaki z SPZ miały dobre intencje, ale większość z nich nigdy jeszcze nie miała do czynienia z więźniami. Nie mieli pojęcia, jak powiązać kogoś w nadgarstkach i łokciach tak, by więzień nie zdołał przełożyć rąk do przodu, próbując ich udusić. Nie wiedzieli, jak unieruchomić kogoś kawałkiem linki wokół szyi tak, by więzień nie mógł się udusić na śmierć, celowo lub przypadkiem. Połowa z nich nie potrafiła nawet obmacać kogoś w poszukiwaniu broni. Miller znał to wszystko jak grę, w którą grał od dzieciństwa. W ciągu pięciu godzin tylko wśród personelu naukowego znalazł dwadzieścia ukrytych ostrzy. Praktycznie w ogóle nie musiał się nad tym zastanawiać.

Przybyła druga fala statków transportowych: jednostki pasażerskie wyglądające tak, jakby miały wypuścić powietrze w próżnię po jednym splunięciu, trawlery do rozbierania wraków rozmontowujące już konstrukcję i osłony stacji, towarowce zbierające, pakujące cenną aparaturę i grabiące zapasy leków i żywności. Do czasu, gdy wiadomość o ataku dotrze na Ziemię, stacja zostanie rozebrana do szkieletu, a jej załoga ukryta w nielicencjonowanych celach więziennych na całym Pasie.

Protogen, oczywiście, będzie wiedział wcześniej. Mieli placówki znacznie bliżej niż na planetach wewnętrznych. Prowadzono rachunek możliwego czasu reakcji i potencjalnych zysków. Matematyka piractwa i wojny. Miller zdawał sobie z tego sprawę, ale nie pozwolił, by go to martwiło. Tego rodzaju decyzje podejmował Fred i jego asystenci. Miller wykazał się dostateczną inicjatywą jak na jeden dzień.

Postczłowiek.

To słowo pojawiało się w środkach przekazu co pięć czy sześć lat i za każdym razem znaczyło coś innego. Hormon regeneracji nerwów? Postczłowiek. Roboty seksualne z wbudowaną pseudointeligencją? Postczłowiek. Samooptymalizujące się trasowanie sieciowe? Postczłowiek. Było to słowo z repertuaru agencji reklamowych, bezduszne i puste, tak naprawdę znaczące jedynie tyle, że używający go ludzie mieli ograniczoną wyobraźnię w zakresie tego, do czego ludzie są zdolni.

Teraz, gdy eskortował tuzin więźniów w mundurach Protogenu do zadokowanego transportowca kierującego się Bóg jeden wie gdzie, to słowo nabierało nowego znaczenia.

Czy ty w ogóle jesteś jeszcze człowiekiem?

Tak dosłownie postczłowiek oznaczał to, czym się stawało, gdy przestawało się już być człowiekiem. Miller pomyślał, że jeśli pominąć protomolekułę, Protogen, Dresdena i jego fantazje łączące doktora Mengele i Czyngis-chana, to może od dawna wyprzedza krzywą. Może już od lat jest postczłowiekiem.

Punkt przecięcia krzywych zysków i strat przypadł czterdzieści godzin później i trzeba się było zbierać. SPZ odarła stację do szkieletu i trzeba było uciekać, zanim zjawi się ktoś pragnący zemsty. Miller siedział w pryczy przeciążeniowej z krwią tańczącą od zużytych amfetamin i odpływającą z wyczerpania świadomością. Ciążenie ciągu było jak poduszka na twarz. Był niejasno świadom, że płacze. To nic nie znaczyło.

W jego oszołomieniu Dresden znowu przemawiał, siejąc obietnice i kłamstwa, półprawdy i wielkie wizje. Miller widział jego słowa niczym czarny dym, zbierający się w rozciągnięte czarne włókna protomolekuły. Jej nici sięgały w stronę Holdena, Amosa i Naomi. Próbował odszukać swój pistolet, by to zatrzymać, zrobić to, co oczywiste. Obudził go jego własny desperacki krzyk i przypomniał sobie, że już wygrał.

Julie siedziała obok niego z chłodną dłonią na jego czole. Uśmiechała się łagodnie, ze zrozumieniem. Wybaczyła mu.

Śpij, powiedziała, a jego umysł zapadł się w głęboką czerń.


* * *

– Oi, Pampaw – powiedział Diogo. – Acima i out, sabez?

Był to dziesiąty poranek Millera z powrotem na Tycho, siódma wymiana w łóżku mieszkania Diogo o rozmiarach szafy. Po napięciu w głosie chłopaka rozpoznał, że będzie też musiała być jedną z ostatnich. Ryba i goście zaczynają śmierdzieć po trzech dniach. Sturlał się z cienkiego materaca, przeczesał włosy palcami i kiwnął głową. Diogo szybko się rozebrał i bez słowa wczołgał do łóżka. Śmierdział alkoholem i tanią marihuaną z hodowli hydroponicznych.

Spojrzenie na terminal ręczny powiedziało Millerowi, że druga zmiana skończyła się dwie godziny wcześniej, a trzecia była już w połowie poranka. Zebrał swoje rzeczy do walizki, zgasił światło nad chrapiącym już Diogo i wyszedł do publicznych pryszniców wydać kilka z pozostałych kredytów w próbie nadania sobie mniej bezdomnego wyglądu.

Miłą niespodzianką po powrocie na stację Tycho były pieniądze, które pojawiły się na jego koncie. SPZ w osobie Freda Johnsona zapłaciło mu za udział w ataku. Nie prosił o to i jakaś jego część chciała oddać pieniądze. I może by to zrobił, gdyby miał jakąś alternatywę, jednak ponieważ takiej nie było, próbował maksymalnie rozciągnąć pieniądze i docenić ironię. W końcu dostawał wynagrodzenie z tego samego źródła, co kapitan Shaddid.

Przez kilka pierwszych dni po powrocie na Tycho Miller spodziewał się, że informacje o ataku na Tot pojawią się w wiadomościach. ZIEMSKA KORPORACJA UTRACIŁA STACJĘ BADAWCZĄ NA RZECZ SZALONYCH PASIARZY czy coś podobnego. Powinien był znaleźć sobie pracę lub miejsce do spania, którego nie dostał z łaski. Zamierzał. Jednak godziny zdawały się rozpływać, gdy siedział w barze lub salach widokowych, patrząc na ekrany jeszcze tylko przez kilka minut.

Marsjańska flota atakowana była przez Pasiarzy w serii uciążliwych starć. Pół tony rozpędzonego żwiru zmusiło do zmiany kursu dwa ich pancerniki. Spowolnienie w zbieraniu lodu z pierścieni Saturna było wynikiem nielegalnego przerwania pracy, a tym samym zdrady lub naturalnym skutkiem zwiększonych wymogów ochrony. Dwie placówki górnicze należące do Ziemi zostały zaatakowane przez Marsa lub SPZ. Zginęło czterystu ludzi. Blokada Marsa przez Ziemię trwała już trzeci miesiąc. Koalicja naukowców i ekspertów do spraw terraformacji krzyczała o zagrożeniu procesów kaskadowych, że choć wojna skończy się za rok czy dwa, utrata zasobów cofnie proces terraformacji o całe pokolenia. Wszyscy obwiniali się wzajemnie o sytuację na Erosie. Stacja Tot nie istniała.

Jednak to się zmieni.

Ponieważ większość marsjańskiej floty wciąż znajdowała się wśród planet zewnętrznych, oblężenie ziemskie było bardzo kruche. Kończył się czas. Albo Marsjanie wrócą do domu i spróbują stanąć przeciwko nieco starszym i wolniejszym, ale za to liczniejszym okrętom Ziemi, albo polecą prosto na ich macierzystą planetę. Ziemia wciąż była głównym lub jedynym źródłem tysięcy rzeczy, których nie dało się hodować gdzieś indziej, ale jeśli jakiś napaleniec, desperat lub szaleniec podejmie taką decyzję, niewiele było trzeba, by zacząć zrzucać kamienie do studni grawitacyjnych.

A wszystko to było tylko zasłoną dymną.

Był taki stary dowcip. Miller nie pamiętał, gdzie go słyszał. Dziewczyna na pogrzebie swojego ojca spotyka naprawdę przystojnego faceta. Rozmawiają, świetnie się dogadują, ale on wychodzi, zanim wzięła od niego numer. Dziewczyna nie wie, jak go odszukać, więc tydzień później zabija matkę.

Wszyscy się śmieją.

Taka właśnie była logika Protogenu, Dresdena i Tot. Tak wygląda problem, powiedzieli sobie, a tak jego rozwiązanie. Fakt, że nurzało się w niewinnej krwi, był drobiazgiem równie nieistotnym jak czcionka, którą drukowano raporty. Oderwali się od ludzkości. Odłączyli zespoły komórek w mózgach, które czciły świętość ludzkiego życia, czyniły je cennym albo wartym ocalenia. Ich jedynym kosztem był związek z resztą ludzkości.

Zabawne, jak znajomo to brzmiało.

Facet, który wszedł do baru i skinął Millerowi, był jednym z kumpli Diogo. Miał jakieś dwadzieścia lat albo trochę mniej. Weteran stacji Tot, tak jak Miller. Nie pamiętał jego imienia, ale widywał go dostatecznie często, by wiedzieć, że tym razem zachowywał się inaczej niż zwykle. Był przejęty i spięty. Miller wyciszył wiadomości w terminalu i podszedł do niego.

– Cześć – odezwał się, a dzieciak ostro spojrzał w górę.

Twarz miał spiętą, ale próbował to zamaskować sztucznym luzem. To tylko dziadek Diogo. Wszyscy na Tot wiedzieli, że to właśnie on zabił największego palanta w kosmosie. Miller zdobył sobie tym kilka punktów, więc dzieciak uśmiechnął się i kiwnął na stołek obok.

– Wszystko nieźle popieprzone, co? – zagaił Miller.

– Nie wiesz nawet połowy – odpowiedział chłopak. Miał przytłumiony akcent.

Sądząc po wyglądzie – Pasiarz, ale wykształcony. Pewnie technik. Chłopak wystukał coś do picia, a bar zaoferował szklaneczkę przejrzystego płynu tak lotnego, że Miller prawie widział, jak paruje. Młodzik wypił to jednym haustem.

– To nie działa – skomentował Miller.

Dzieciak obejrzał się. Miller wzruszył ramionami.

– Mówią, że picie pomaga, ale to nie prawda – sprecyzował.

– Nie?

– Nie. Czasem pomaga seks, jeśli masz dziewczynę, która potem z tobą porozmawia. Albo strzelanie do celu. Czasami intensywne ćwiczenia. Od alkoholu nie zrobi ci się lepiej. On tylko sprawia, że nie martwisz się tak tym, że jest źle.

Dzieciak zaśmiał się i pokręcił głową. Wyraźnie chciał się z czegoś zwierzyć, więc Miller odpuścił i pozwolił, by pracowała dla niego cisza. Sądził, że chłopak kogoś zabił, pewnie na Tot, i teraz sumienie nie dawało mu spokoju. Jednak zamiast opowiedzieć swoją historię, chłopak wziął terminal Millera, wstukał kilka miejscowych kodów i oddał go z powrotem. Pojawiło się olbrzymie menu kanałów – wideo, audio, ciśnienie powietrza i jego skład, promieniowanie. Miller potrzebował pół sekundy, by zrozumieć, na co patrzy. Złamali szyfrowanie transmisji z Erosa.

Miał przed sobą protomolekułę w działaniu. Widział pomnożonego półtora miliona razy trupa Juliette Andromedy Mao. Na chwilę pojawiła się obok niego wyobrażona Julie.

– Jeśli kiedyś będziesz się zastanawiał, czy miałeś rację, strzelając do tego faceta – powiedział chłopak – popatrz na to.

Miller otworzył kanał. Długi korytarz, dość szeroki, by mogło nim iść dwadzieścia osób obok siebie. Podłoga była mokra i pofalowana, jak powierzchnia kanału. Przez papkę niezgrabnie toczyło się coś małego. Kiedy Miller powiększył obraz przekonał się, że to ludzki tors – klatka piersiowa, kręgosłup, resztki czegoś, co kiedyś było jelitami, a teraz długimi czarnymi nićmi protomolekuły – przepychały się do przodu kawałkiem ręki. Nie było głowy. Pasek transmisji wskazywał, że z obrazem przesyłany jest dźwięk, więc Miller go włączył. Wysoki, bezmyślny pisk kojarzył mu się ze śpiewającymi do siebie dziećmi chorymi umysłowo.

– To wszystko tak wygląda – powiedział chłopak. – Cała stacja pełzająca z... takim gównem jak to.

– Co to robi?

– Coś buduje – chłopak odpowiedział i zadrżał. – Pomyślałem, że powinieneś to zobaczyć.

– Tak? – powiedział Miller ze wzrokiem wbitym w ekran. – Czym ci tak podpadłem?

Dzieciak się roześmiał.

– Wszyscy uważają cię za bohatera po tym, jak zabiłeś tamtego faceta – powiedział. – Sądzą, że powinniśmy wyrzucić przez śluzę wszystkich pojmanych na tamtej stacji więźniów.

Pewnie tak, pomyślał Miller, jeśli nie zdołamy z nich z powrotem zrobić ludzi. Przełączył kanał. Poziom kasyna, gdzie byli z Holdenem, albo jakaś inna, bardzo podobna sekcja. Sufit ze stropem łączyła sieć z czegoś, co przypominało kości. Między nimi przesuwały się czarne obiekty podobne do metrowych ślimaków. Dźwięk był przytłumiony, przypominał słyszane kiedyś nagrania szumu fal na plaży. Przełączył ponownie. Port, z grodziami zamkniętymi i obrośniętymi olbrzymimi łodzikowymi spiralami, które zdawały się ruszać na jego oczach.

– Wszyscy mają cię za pieprzonego bohatera – powtórzył dzieciak i tym razem to trochę zabolało.

Miller pokręcił głową.

– Nie – powiedział. – Po prostu jestem gościem, który kiedyś był gliną.


* * *

Czemu udział w ataku, szarża do wnętrza stacji przeciwnika pełnej ludzi i systemów automatycznych zbudowanych do zabijania wydawały się mniej przerażające od rozmowy z ludźmi, z którymi latało się przez wiele tygodni?

A jednak.

Trwała właśnie trzecia zmiana i bar na platformie obserwacyjnej miał przygaszone światła, by naśladować noc. Powietrze pachniało czymś dymnym, co nie było dymem. Pianino i kontrabas pojedynkowały się leniwie, towarzysząc męskiemu głosowi lamentującemu po arabsku. Słabe światła świeciły u podstaw stołów, rzucając miękkie cienie na twarze i ciała, podkreślając nogi, brzuchy i piersi klientów i klientek. Stocznie za oknami pracowały jak zwykle. Gdyby podszedł bliżej, mógłby wypatrzeć kształt wciąż wylizującego się z ran Rosynanta. Nie zginął, robił się silniejszy.

Amos i Naomi siedzieli przy stole w rogu. Ani śladu Aleksa. Ani śladu Holdena. Tak było łatwiej. Nie łatwo, ale bliżej. Ruszył w ich stronę. Naomi dostrzegła go pierwsza i Miller zobaczył dyskomfort na jej twarzy, ukryty równie szybko, jak się tam pojawił. Amos odwrócił się, żeby sprawdzić, na co tak zareagowała, ale kąciki jego ust i oczu nie poruszyły się w zmarszczki ani uśmiech. Miller podrapał się po ręce, choć wcale go nie swędziała.

– Cześć – odezwał się. – Mogę wam postawić kolejkę?

Cisza trwała chwilę dłużej niż powinna, a potem Naomi zmusiła się do uśmiechu.

– Jasne. Ale jedną. Mamy... sprawę do załatwienia. Dla kapitana.

– A tak – potwierdził Amos, kłamiąc jeszcze niezgrabniej niż Naomi, czyniąc z tej świadomości element przekazu. – Sprawę. To ważne.

Miller usiadł, podniósł rękę, żeby zauważył go kelner, a gdy mężczyzna potwierdził skinięciem, nachylił się, opierając się łokciami o stół. Zajął siedzącą wersję postawy do walki: zgięty do przodu, z rękami chroniącymi miękkie części brzucha i szyi. Tak stawała większość ludzi, gdy spodziewała się ran.

Przyszedł kelner, więc zamówił piwo dla wszystkich. Miller zapłacił za nich pieniędzmi od SPZ i wypił łyczek.

– Jak statek? – zapytał w końcu.

– Składają go – odpowiedziała Naomi. – Naprawdę solidnie oberwał.

– Ale wciąż lata – dorzucił Amos. – To twardy sukinsyn.

– To dobrze. Gdy... – zaczął Miller, ale potknął się na własnych słowach i musiał zacząć od nowa. – Kiedy wylatujecie?

– Kiedy kapitan zdecyduje – stwierdził filozoficznie Amos, wzruszając ramionami. – Kadłub jest już hermetyczny, więc moglibyśmy wylecieć jutro, jeśli będzie miał jakieś miejsce, gdzie musi się znaleźć.

– I jeśli Fred nam pozwoli – zauważyła Naomi, po czym skrzywiła się, jakby pożałowała, że to powiedziała.

– To jakiś problem? – zapytał Miller. – SPZ naciska na Holdena?

– To tylko coś, nad czym się zastanawiałam – odparła Naomi. – Nic takiego. Słuchaj, Miller, dzięki za drinka, ale chyba powinniśmy już iść.

Miller głęboko wciągnął powietrze i powoli je wypuścił.

– Jasne – odpowiedział. – W porządku.

– Idź już – zwrócił się Amos do Naomi. – Zaraz cię dogonię.

Naomi posłała wielkoludowi zmieszane spojrzenie, ale Amos odesłał jej tylko uśmiech. Mógł znaczyć cokolwiek.

– Dobra – zgodziła się Naomi. – Ale nie zwlekaj, dobrze? Ta sprawa.

– Dla kapitana – potwierdził Amos. – Bez obaw.

Naomi podniosła się i wyszła. Widać było po niej, że walczy z sobą, by się nie obejrzeć przez ramię. Miller spojrzał na Amosa. Oświetlenie od dołu nadawało mechanikowi nieco demoniczny wygląd.

– Naomi jest dobrym człowiekiem – zagaił Amos. – Lubię ją, wiesz? Trochę przypomina moją młodszą siostrę, tylko mądrą. I chętnie bym ją przeleciał, gdyby mi dała. Wiesz?

– Jasne – zgodził się Miller. – Ja też ją lubię.

– Ona nie jest taka jak my – powiedział Amos, a z jego głosu znikło całe ciepło i humor.

– Dlatego właśnie ją lubię – przyznał Miller.

To była właściwa odpowiedź. Amos kiwnął głową.

– Jest tak. Jeśli chodzi o kapitana, to w tej chwili siedzisz w gównie po same uszy.

Pierścień pęcherzyków w miejscu, gdzie piwo dotykało szkła, jarzył się na biało w słabym świetle. Miller obrócił szklankę o ćwierć obrotu, przyglądając się im uważnie.

– Bo zabiłem kogoś, kto musiał zginąć? – zapytał. Nie zdziwiła go gorycz w swoim głosie, ale była głębsza, niż zamierzał to pokazywać.

Amos jej nie usłyszał albo ją zignorował.

– Bo masz zwyczaj to robić – wyjaśnił. – Kapitan nie jest taki. Robi się nerwowy od zabijania ludzi bez wcześniejszego omówienia sprawy. Zrobiłeś tego dużo na Erosie, ale... sam wiesz.

– Tak – przyznał Miller.

– Stacja Tot to nie Eros. Następne miejsce też nie będzie Erosem. Holden nie chce cię w okolicy.

– A pozostali? – zapytał Miller.

– My też nie chcemy cię w okolicy – odpowiedział Amos. Jego głos nie był twardy ani łagodny. Mówił o średnicy części do maszyny. Mówił o czymkolwiek.

Słowa walnęły Millera w brzuch, tam, gdzie się spodziewał. Nie potrafił ich zablokować.

– Jest tak – mówił dalej Amos. – Ty i ja jesteśmy do siebie podobni. Mam za sobą różne rzeczy. Wiesz, jaki jestem ja i mój kompas moralny? Powiem ci, jest spieprzony. Gdyby kilka spraw ułożyło się inaczej, gdy byłem młody, mógłbym być jednym z tych gównianych bandytów na Tot. Wiem o tym. Kapitan by nie mógł. To nie on. Jest tak blisko bycia prawym, jak tylko można być. I kiedy mówi, że wypadasz, to tak już jest, bo według mnie pewnie ma rację. Jasne jak słońce, że lepiej ode mnie wie, co jest dobre.

– W porządku – zgodził się Miller.

– Właśnie – potwierdził Amos. Dokończył piwo. Dopił piwo Naomi. A potem odszedł, zostawiając Millera samemu sobie, z bolącym brzuchem.

Na zewnątrz Nauvoo rozwinął lśniący wachlarz czujników, testując coś lub tylko je czyszcząc. Miller czekał.

Obok niego, tam, gdzie wcześniej siedział Amos, o stół oparła się Julie Mao.

No to, powiedziała, wygląda na to, że zostaliśmy sami.

– Na to wygląda – potwierdził.





Rozdział czterdziesty trzeci





Holden


Pracownica Tycho w niebieskim kombinezonie i masce spawalniczej zamykała otwór w jednej ze ścian kambuza. Holden przyglądał się temu, osłaniając dłonią oczy przed ostrym błękitnym światłem palnika. Gdy stalowa płyta została zamocowana na miejscu, kobieta podniosła maskę, by sprawdzić spaw. Miała błękitne oczy i drobne usta na twarzy w kształcie serca, a do tego szopę zebranych w kucyk rudych włosów. Przypominała elfa. Sam była szefową zespołu pracującego nad projektem naprawy Rosynanta. Amos od dwóch tygodni bezskutecznie próbował się z nią umówić. Holden bardzo się z tego cieszył, bo kobieta o wyglądzie elfa okazała się być jednym z najlepszym mechaników, jakiego kiedykolwiek spotkał, i nie chciałby, żeby zajmowała się czymś poza statkiem.

– Doskonale – skomentował, gdy przesuwała dłoń w rękawicy nad stygnącym metalem.

– Ujdzie – stwierdziła, wzruszając ramionami. – Zeszlifuje się to na gładko i ładnie pomaluje, wtedy w ogóle nie będziesz pamiętał, że statkowi zrobiono kuku. – Miała zdumiewająco głęboki głos kontrastujący z wyglądem i zwyczajem używania kpiących, dziecięcych zwrotów.

Holden domyślał się, że połączenie wyglądu z wybranym zawodem skutkowało niedocenianiem jej w przeszłości przez mnóstwo ludzi. Nie chciał popełnić tego błędu.

– Zrobiłaś tu świetną robotę, Sam – powiedział. Przypuszczał, że Sam było skrótem od czegoś dłuższego, ale nie pytał, a ona nie śpieszyła się do wyjaśnień. – Ciągle powtarzam Fredowi, jak bardzo się cieszę, że to ty kierujesz tymi naprawami.

– Może dostanę złotą gwiazdkę w następnym przeglądzie – rzuciła, chowając palnik i wstając.

Holden próbował coś powiedzieć, ale nic nie przyszło mu do głowy.

– Przepraszam – powiedziała, odwracając się do niego. – Naprawdę doceniam pochwały przed szefem. I szczerze mówiąc, bardzo przyjemnie pracuje się z twoim stateczkiem. Jest naprawdę niezły. Po takim łomocie wszystkie nasze statki rozpadłyby się na kawałki.

– Było blisko, nawet dla nas – przyznał Holden.

Sam kiwnęła głową i zaczęła chować resztę sprzętu. Kiedy pracowała, po drabinie z górnego pokładu zeszła Naomi, z szarym kombinezonem obwieszonym narzędziami elektryka.

– Jak wygląda tam na górze? – zapytał Holden.

– Dziewięćdziesiąt procent – odpowiedziała Naomi, przechodząc przez kambuz do lodówki, z której wyjęła butelkę soku. – Plus minus.

Wyciągnęła drugą butelkę i rzuciła ją Sam, która sprawnie złapała ją jedną ręką.

– Naomi – powiedziała mechanik, unosząc butelkę w toaście, po czym wypiła połowę za jednym pociągnięciem.

– Sammy. – Naomi odpowiedziała z szerokim uśmiechem.

Kobiety dogadały się ze sobą praktycznie od razu i teraz Naomi spędzała sporo wolnego czasu z Sam i jej znajomymi z Tycho. Holdenowi wstyd było się do tego przyznać, ale brakowało mu czasów, gdy Naomi nie miała tu innego towarzystwa. Gdy przyznawał to przed sobą, jak teraz, czuł się jak obleśny typ.

– Dziś wieczorem golgo w knajpie? – zapytała Sam, gdy wypiła resztę napoju.

– Myślisz, że ci goście z C7 zmęczyli się już dostawaniem po tyłkach? – odpowiedziała Naomi.

Dla Holdena brzmiało to jak szyfr.

– Możemy odpuścić, pierwszy – zaproponowała Sam. – Niech się wciągną, zanim spuścimy młot i zetrzemy ich z tablicy.

– Brzmi nieźle – stwierdziła Naomi, po czym wrzuciła pustą butelkę do kosza na odpady i ruszyła z powrotem w górę po drabinie. – To do zobaczenia o ósmej. – Machnęła ręką Holdenowi. – Do zobaczenia, kapitanie.

– Jak myślisz, ile jeszcze to potrwa? – Holden zwrócił się do Sam kończącej pakowanie narzędzi.

Wzruszyła ramionami.

– Może kilka dni, żeby wszystko doszlifować. Pewnie mógłby polecieć już dziś, gdybyś nie przejmował się mniej istotnymi systemami i kosmetyką.

– Jeszcze raz dziękuję – powiedział Holden, wyciągając rękę do Sam, która właśnie się odwracała. Uścisnęła ją krótko, mocno zaciskając dłoń pełną zgrubiałej skóry. – I mam nadzieję, że skasujecie tych gości z C7.

Posłała mu drapieżny uśmiech.

– Nie ma cienia wątpliwości.


* * *

Za pośrednictwem Freda Johnsona SPZ zapewniło załodze mieszkania na stacji na czas remontu Rosa i przez ostatnie kilka tygodni kabina Holdena prawie zaczęła mu się kojarzyć z domem. Tycho miało pieniądze i wydawało się, że sporo wydaje na pracowników. Holden miał dla siebie trzy pokoje, łazienkę i wnękę kuchenną połączoną z salonem. Na większości stacji takie luksusy dostępne były tylko dla gubernatora, natomiast tutaj miał wrażenie, że był to standard dla personelu kierowniczego.

Wrzucił brudny kombinezon do kosza na pranie i nastawił dzbanek kawy, a potem wszedł pod prysznic. Prysznic co wieczór po pracy: kolejny niemal niewyobrażalny luksus. Łatwo byłoby dać się rozproszyć. Zacząć myśleć o tym okresie napraw statku i spokojnego domowego życia jako o czymś normalnym, nie przejściowym. Nie mógł do tego dopuścić.

W wiadomościach wciąż omawiano atak Ziemi na Marsa. Marsjańskie kopuły nadal były nietknięte, ale szerokie zbocza Olympus Mons zostały ozdobione kraterami przez dwa deszcze meteorów. Ziemia twierdziła, że to odłamki z rozpadu Deimosa, a Mars, że to celowa groźba i prowokacja. Marsjańskie okręty z gazowych olbrzymów leciały pełnym ciągiem w stronę planet wewnętrznych. Każdy dzień, każda godzina przybliżała chwilę, gdy Ziemia będzie musiała podjąć decyzję o zniszczeniu Marsa lub wycofaniu się. Retoryka SPZ zdawała się opierać na założeniu, że ktokolwiek wygra, oni będą następną ofiarą. Holden pomógł właśnie Fredowi w akcji, która według Ziemi musiała być największym aktem piractwa w historii Pasa.

A na Erosie umierało właśnie półtora miliona ludzi. Holden pomyślał o strumieniu wideo, na którym zobaczył, co dzieje się z ludźmi na stacji, i zadrżał nawet pomimo gorącej wody z prysznica.

Ach, i jeszcze obcy. Obcy, którzy próbowali przejąć Ziemię dwa miliardy lat temu i nie udało im się z powodu ingerencji Saturna. Nie można zapomnieć o obcych. Jego mózg wciąż nie wypracował sposobu na przyswojenie tej informacji, więc ciągle próbował udawać, że nie istnieje.

Holden chwycił ręcznik i włączył ekran ścienny w salonie na czas wycierania. Powietrze wypełniły konkurujące zapachy kawy, wilgoci z prysznica i delikatnie roślinno-kwiatowego aromatu pompowanego przez Tycho do wszystkich kwater mieszkalnych. Holden spróbował przełączyć na wiadomości, ale znalazł tam spekulacje dotyczące wojny bez żadnych nowych faktów. Zmienił kanał na jakiś teleturniej z niezrozumiałymi zasadami i zawodnikami, którzy zdawali się mieć nierówno pod sufitem. Przeskoczył jeszcze kilka kanałów z programami, które musiały być komediami, bo aktorzy co chwila przerywali dialogi i czekali w sytuacjach, w których spodziewali się śmiechu.

Gdy zaczęła go boleć szczęka, zrozumiał, że zaciska zęby. Wyłączył ekran i rzucił pilot na łóżko w sąsiednim pokoju. Owinął się w talii ręcznikiem, nalał sobie kubek kawy i opadł na kanapę w chwili, gdy rozbrzmiał dzwonek do drzwi.

– Czego? – krzyknął na całe gardło.

Nikt nie odpowiedział. Tycho zapewniało świetną izolację. Podszedł do drzwi, poprawiając po drodze ręcznik, i otworzył je.

Na korytarzu stał Miller. Miał na sobie wymięty szary garnitur, który pewnie zabrał ze sobą jeszcze z Ceres, i miętosił w rękach ten swój głupi kapelusz.

– Cześć, Holden... – zaczął, ale kapitan wszedł mu w słowo.

– Czego, u diabła, chcesz? – warknął. – I czy ty naprawdę stoisz przed moimi drzwiami z kapeluszem w rękach?

Miller uśmiechnął się i założył kapelusz na głowę.

– Wiesz, zawsze się zastanawiałem, jakie to uczucie.

– Teraz już wiesz – odpowiedział Holden.

– Masz wolną chwilę? – zapytał Miller.

Holden stał przez chwilę, patrząc wrogo na chudego detektywa. Szybko się poddał. Pewnie ważył ze dwadzieścia kilo więcej od niego, ale nie dało się wyglądać groźnie, gdy osoba, którą próbuje się zmiażdżyć wzrokiem, jest wyższa o głowę.

– No dobra, wchodź – rzucił i ruszył do sypialni. – Daj mi się ubrać. Poczęstuj się kawą.

Holden nie czekał na odpowiedź, tylko zamknął drzwi i usiadł na łóżku. Od czasu powrotu z Tot nie wymienili z Millerem więcej niż dziesięć słów. Wiedział, że nie mógł tego tak zostawić, choć bardzo by chciał. Był Millerowi winien przynajmniej rozmowę, w której powie mu, żeby się odczepił.

Założył ciepłe bawełniane spodnie i sweter, przeczesał dłonią wilgotne włosy i wrócił do salonu. Miller siedział na kanapie z dymiącym kubkiem.

– Dobra kawa – pochwalił detektyw.

– No to słucham – odpowiedział Holden, siadając na fotelu naprzeciwko.

Miller napił się kawy i zaczął mówić.

– No cóż...

– To jest ta rozmowa, w której powiesz mi, jak to miałeś rację, strzelając w twarz nieuzbrojonemu człowiekowi, a ja jestem zbyt naiwny, żeby to zrozumieć. Tak?

– Właściwie...

– Kurwa, mówiłem. – Holden prawie krzyknął, zaskoczony ogniem na swoich policzkach. – Koniec z tym jednoosobowym sądem i katem, bo będziesz musiał sobie szukać własnego transportu, a ty i tak to zrobiłeś.

– Tak.

Proste potwierdzenie wytrąciło Holdena z ciągu.

– Dlaczego?

Miller jeszcze raz napił się kawy, potem odstawił kubek. Sięgnął do góry i zdjął kapelusz, rzucając go na kanapę obok siebie i opadł na oparcie.

– Uszłoby mu to na sucho.

– Przepraszam? – odpowiedział Holden. – Nie zauważyłeś tej części, w której do wszystkiego się przyznał?

– To nie było przyznanie się. On się chwalił. Był nietykalny i dobrze o tym wiedział. Za dużo pieniędzy. Za dużo władzy.

– To bzdura. Nikt nie zabija bezkarnie półtora miliona ludzi.

– Ludzie ciągle bezkarnie robią różne rzeczy. Są winni jak diabli, ale coś wchodzi w drogę. Dowody. Polityka. Kiedyś miałem partnerkę, nazywała się Muss. Gdy Ziemia wycofała się z Ceres...

– Stop – rzucił Holden. – Nie obchodzi mnie to. Nie chcę słyszeć więcej żadnych twoich opowieści o tym, jak to bycie gliną sprawia, że stajesz się mądrzejszy, głębszy i poznajesz prawdę o ludzkości. Jeśli o mnie chodzi, to tylko cię złamało. Rozumiesz?

– Dobra, rozumiem.

– Dresden i jego kumple z Protogenu sądzili, że mogą decydować, kto będzie żył, a kto zginie. Nie brzmi znajomo? I nie mów mi, że tym razem było inaczej, bo wszyscy to mówią, za każdym razem. A wcale tak nie jest.

– To wcale nie była zemsta – zapewnił Miller trochę zbyt gwałtownie.

– Serio? Nie chodziło o tę dziewczynę w hotelu? Julie Mao?

– Złapanie go było zemstą. Zabicie...

Miller westchnął i kiwnął głową sam do siebie, a potem wstał i otworzył drzwi. Zatrzymał się w drzwiach i odwrócił, z prawdziwym bólem na twarzy.

– On nas do tego przekonywał – powiedział Miller. – To całe gadanie o sięganiu gwiazd i obronie przed tym, co wystrzeliło w Ziemię tym księżycem. Zaczynałem myśleć, że może powinniśmy mu to odpuścić. Może to wszystko jest zbyt wielkie na proste oceny moralne dobra i zła. Nie mówię, że mnie przekonał. Ale sprawił, że brałem to pod uwagę. Po prostu „może”.

– I za to go zastrzeliłeś.

– Tak.

Holden westchnął, potem oparł się o ścianę obok otwartych drzwi, składając ręce na piersiach.

– Amos nazywa cię prawym – powiedział Miller. – Wiedziałeś o tym?

– Amos ma się za czarny charakter, bo robił kiedyś rzeczy, których się wstydzi – odpowiedział Holden. – Nie zawsze sobie ufa, ale fakt, że się tym przejmuje, mówi mi, że nie jest zły.

– Tak... – zaczął Miller, ale Holden nie dał mu dojść do słowa.

– On spogląda na swoją duszę, widzi brud i chce być czysty – powiedział. – Ale ty? Tylko wzruszasz ramionami.

– Dresden był...

– Tu nie chodzi o Dresdena. Chodzi o ciebie. Nie mogę dopuścić cię w pobliże ludzi, na których mi zależy.

Holden patrzył na Millera, czekając na odpowiedź, ale gliniarz tylko smutno kiwnął głową, a potem założył kapelusz i odszedł łagodnie zakrzywionym korytarzem. Nie odwrócił się.

Holden wrócił do mieszkania i spróbował się odprężyć, ale czuł się zdenerwowany i poruszony. Nigdy nie zdołałby się wydostać z Erosa bez pomocy Millera. Co do tego nie miał wątpliwości: wyrzucenie go za ucho wydawało się złe. Niekompletne.

Prawda była taka, że widok Millera wywoływał ciarki za każdym razem, gdy znaleźli się w tym samym pokoju. Gliniarz był jak nieprzewidywalny pies, który może polizać cię po ręce albo wgryźć się w nogę.

Holden pomyślał o tym, żeby ostrzec Freda, ale zamiast tego zadzwonił do Naomi.

– Cześć – odpowiedziała po drugim dzwonku.

Holden słyszał w tle dziką, podsycaną alkoholem zabawę.

– Naomi – powiedział, po czym urwał, próbując wymyślić jakąś wymówkę do rozmowy. Kiedy nic nie przyszło mu do głowy, powiedział prawdę. – Był tu Miller.

– Tak, jakiś czas temu dopadł mnie i Amosa. Czego chciał?

– Nie wiem – przyznał Holden, wzdychając. – Może się pożegnać.

– Co robisz? – zapytała Naomi. – Chcesz się spotkać?

– Tak. Chcę.


* * *

W pierwszej chwili Holden nie rozpoznał baru, ale po zamówieniu szkockiej u profesjonalnie przyjaznego kelnera zrozumiał, że jest w tym samym miejscu, w którym całe stulecia temu oglądał Naomi śpiewającą jakąś punkową pasiarską piosenkę. Podeszła i opadła na siedzenie po drugiej stronie stolika we wnęce w chwili, gdy pojawił się jego drink. Kelner posłał jej pytający uśmiech.

– Uch, nie – odpowiedziała szybko, odsyłając go ręką. – Miałam już dzisiaj dość. Poproszę wodę.

– Jak ci poszło dzisiaj z, uch... czym właściwie jest golgo? – zapytał Holden, gdy kelner się oddalał. – I jak ci poszło?

– To miejscowa gra – wyjaśniła Naomi, po czym przyjęła szklankę wody od powracającego kelnera i jednym haustem wypiła połowę. – Coś w rodzaju skrzyżowania rzutek i piłki nożnej. Nigdy wcześniej jej nie widziałam, ale wygląda na to, że nieźle sobie radzę. Wygrałyśmy.

– Świetnie – pochwalił Holden. – Dzięki, że przyszłaś. Wiem, że jest późno, ale ta sprawa z Millerem trochę mnie zjeżyła.

– Chyba chce, żebyś mu odpuścił.

– Bo jestem „prawy” – uzupełnił z sarkastycznym uśmiechem Holden.

– Jesteś – potwierdziła Naomi bez śladu ironii. – No wiesz, ten termin ma dużo konotacji, ale tobie najbliżej do niego ze wszystkich znanych mi ludzi.

– Wszystko spieprzyłem – wyrzucił z siebie Holden, zanim zdołał się powstrzymać. – Wszyscy, którzy próbowali nam pomóc albo którym my próbowaliśmy, spektakularnie zginęli. Ta cała pieprzona wojna. Kapitan McDowell, Becca i Ade. I Shed... – Musiał przestać i przełknąć nagłą grudę w gardle.

Naomi tylko kiwnęła głową, a potem sięgnęła przez stół i objęła jego dłoń swoimi.

– Potrzebuję wygranej, Naomi – mówił dalej. – Potrzebuję czegoś, co zrobi różnicę. Los, karma, Bóg czy cokolwiek wrzuciło mnie w sam środek tego wszystkiego i muszę wiedzieć, że robię jakąś różnicę.

Naomi uśmiechnęła się do niego i ścisnęła jego dłoń.

– Robisz się taki uroczy, gdy jesteś szlachetny – powiedziała. – Ale musisz więcej patrzeć w dal.

– Nabijasz się ze mnie.

– Owszem – przyznała. – Nabijam się. Chcesz iść ze mną do domu?

– Ja... – zaczął Holden, potem urwał i wbił w nią wzrok, szukając żartu.

Naomi wciąż się do niego uśmiechała i nie zobaczył w jej oczach niczego poza ciepłem i śladem psoty. Kiedy na nią patrzył, jeden z loków opadł nad oko, a ona odsunęła go, nie odrywając od niego wzroku.

– Chwila, co? Myślałem, że...

– Powiedziałam, żebyś nie mówił mi, że mnie kochasz, żeby zaciągnąć mnie do łóżka – przypomniała. – Ale powiedziałam też, że poszłabym do twojej kajuty w każdej chwili w ciągu ostatnich czterech lat, gdybyś tylko mnie poprosił. Chyba nie byłam przesadnie subtelna, ale trochę zmęczyło mnie czekanie.

Holden odsunął się na oparcie kanapy w niszy i próbował pamiętać o oddychaniu. Uśmiech Naomi zrobił się czysto psotny. Uniosła w górę jedną brew.

– Dobrze się czujesz, żeglarzu? – zapytała.

– Myślałem, że mnie unikasz – powiedział, gdy wreszcie odzyskał mowę. – Czy to twój sposób na oddanie mi zwycięstwa?

– Nie obrażaj mnie – odrzekła, choć w jej głosie nie było śladu złości. – Ale czekałam całe tygodnie, żebyś zdołał się zebrać, a statek jest już prawie gotowy. To znaczy, że pewnie zgłosisz nas na ochotnika do czegoś bardzo głupiego i tym razem nie będziemy mieć dość szczęścia.

– No cóż... – zaczął.

– Jeśli tak będzie, a my nie spróbujemy przynajmniej raz, będę z tego powodu bardzo niezadowolona.

– Naomi, ja...

– To proste, Jim – oświadczyła, sięgając znowu po jego dłoń i przyciągając go do siebie. Nachyliła się nad stołem, aż ich twarze prawie się stykały. – Wystarczy proste tak lub nie.

– Tak.





Rozdział czterdziesty czwarty





Miller


Miller siedział samotnie, wpatrując się w szerokie okna obserwacyjne, wcale nie widząc tego, co znajduje się za nimi. Whisky z hodowli grzybowej w szklaneczce na niskim czarnym stoliku obok niego pozostała na tym samym poziomie od chwili, gdy ją kupił. Tak naprawdę to nie był drink, tylko pozwolenie na zajęcie miejsca. Nawet na Ceres zawsze była garstka bezdomnych. Kobiety i mężczyźni, którym wyczerpało się szczęście. Bez miejsca, gdzie mogliby pójść, bez kogoś, kto by im pomógł. Bez żadnego związku z wielką siatką ludzkości. Zawsze czuł do nich coś w rodzaju współczucia, byli jego duchowymi braćmi.

Teraz stał się pełnoprawnym członkiem tego oderwanego od reszty społeczeństwa plemienia.

Na powłoce wielkiego statku pokoleniowego wydarzyło się coś jaskrawego – może włączyła się macierz spawalnicza, wprowadzając cały zestaw drobnych poprawek. Obok Nauvoo, otoczony ciągłą aktywnością stacji Tycho, unosił się półstopniowy łuk Rosynanta, jak posiadany kiedyś dom. Znał historię o Mojżeszu, który zobaczył ziemię obiecaną, do której nigdy nie miał wejść. Miller zastanawiał się, jak stary prorok czułby się, gdyby został tam wpuszczony na chwilę – dzień, tydzień czy rok – a potem wygnany z powrotem na pustynię. Lepiej nigdy nie opuszczać pustkowi. Bezpieczniej.

Obok Juliette Mao przyglądała mu się z pozostawionego dla niej kąta umysłu.

Miałem cię uratować, pomyślał. Miałem cię odnaleźć. Odkryć prawdę.

I nie udało ci się?

Uśmiechnął się do niej, a ona odpowiedziała tym samym, równie zmęczona i zniechęcona światem, co on. Oczywiście, że tak. Odnalazł ją, dowiedział się, kto ją zabił. I Holden miał rację. Zemścił się. Zrobił wszystko, co sobie obiecał. Tylko że wcale go to nie zbawiło.

– Mogę coś panu podać?

Przez pół sekundy Miller myślał, że powiedziała to Julie. Kelnerka otworzyła usta, by powtórzyć pytanie, ale pokręcił głową. Nie mogła. Zresztą nawet gdyby, nie było go stać.

Wiedziałeś, że to nie może trwać, powiedziała Julie. Holden. Jego załoga. Wiedziałeś, że do nich nie należysz. Twoje miejsce jest przy mnie.

Jego zmęczone serce ożywił nagły zastrzyk adrenaliny. Rozejrzał się za nią, ale Julie zniknęła. Jego własna, prywatna reakcja ucieczki lub walki nie zostawiła miejsca na halucynacje. A jednak. Twoje miejsce jest przy mnie.

Zaczął się zastanawiać, ilu znanych mu ludzi poszło tą ścieżką. Gliniarze mieli tradycję przystawiania sobie pistoletu, sięgającą czasów na długo przed wydostaniem się ludzkości ze studni grawitacyjnej. Oto on, bez domu, bez przyjaciół, w ciągu ostatniego miesiąca przelał więcej krwi niż w ciągu całej wcześniejszej służby. Policyjny psychiatra na Ceres nazwał to podczas dorocznej prezentacji myślami samobójczymi. Ostrzegał, by uważać na nie, jak na wszy łonowe albo wysoki poziom cholesterolu. Nic wielkiego, jeśli się uważa.

Będzie musiał uważać. Na razie. Zobaczyć, dokąd go to zaprowadzi.

Wstał, zawahał się na trzy uderzenia serca, a potem podniósł szklaneczkę z whisky i wypił ją jednym haustem. Mówili na to odwaga w płynie i chyba faktycznie zadziałało. Wyciągnął swój terminal, wybrał połączenie i spróbował zebrać się w sobie. Jeszcze do tego nie doszedł. A jeśli miał żyć, potrzebował pracy.


* * *

– Sabez nichts, Pampaw – powiedział Diogo.

Dzieciak miał na sobie siatkową koszulkę i spodnie w stylu równie młodzieńczym, co brzydkim. W poprzednim życiu Miller pewnie spisałby go na straty, jako zbyt młodego, by posiadał jakąś przydatną wiedzę. Teraz czekał. Jeśli coś mogło wyciągnąć od Diogo szansę na pomoc, to obietnica, że Miller znajdzie sobie własny kąt. Cisza się przedłużała. Miller zmusił się, by nie mówić ze strachu przed błaganiem.

– No... – powiedział ostrożnie Diogo. – Jakby. Jest taki hombre, co może móc. Tylko ręka i oko.

– Praca w ochronie byłaby idealna – zapewnił Miller. – Cokolwiek, co pozwoli pokryć rachunki.

– Il conversa á do. Zobaczę, co powie.

– Docenię wszystko, co zdołasz zrobić – odpowiedział Miller, po czym wskazał na łóżko. – Będziesz miał coś przeciw...?

– Mi cama es su cama – odpowiedział chłopak.

Miller się położył.

Diogo wszedł do małego pomieszczenia z prysznicem, szum wymiennika powietrza stłumił dźwięki wody uderzającej w ciało. Nawet na statku Miller od czasu małżeństwa nie mieszkał z nikim w warunkach takiej bliskości. Mimo wszystko nie posunąłby się do nazwania Diogo przyjacielem.

Ofert na Tycho było znacznie mniej, niż na to liczył, a nie miał za wiele do zaoferowania w zakresie referencji. Osoby, które tu znał, raczej nie były skłonne go rekomendować. Ale z pewnością coś się znajdzie. Wszystko, czego potrzebował, to sposób na odbudowanie się, rozpoczęcie od nowa i stanie się kimś innym.

Oczywiście zakładając, że Ziemia lub Mars – ktokolwiek wyjdzie zwycięsko z tej wojny – nie usunie z nieba SPZ i wszystkich lojalnych wobec niego stacji. Oraz że protomolekuła nie wydostanie się z Erosa i nie zniszczy planety. Albo stacji. Albo jego. Przeszedł go dreszcz, gdy przypomniał sobie, że na pokładzie Rosa istnieje jeszcze jedna próbka. Jeśli coś się z nią stanie, Holden, Naomi, Aleks i Amos mogą dołączyć do Julie na długo przed nim.

Powiedział sobie, że to już nie jego problem. Mimo wszystko miał nadzieję, że nic im nie będzie. Chciał, żeby im się dobrze wiodło, nawet jeśli on nie ma tyle szczęścia.

– Oi, Pampaw – odezwał się Diogo, gdy otworzyły się drzwi na korytarz. – Słyszałeś, że Eros zaczął mówić?

Miller dźwignął się na łokciu.

– Sí – potwierdził Diogo. – Cokolwiek to jest, zaczęło nadawać. Są w tym słowa i inne. Mam strumień. Chcesz posłuchać?

Nie, pomyślał Miller. Nie, widziałem te korytarze. Mnie też prawie stało się to, co tym ludziom. Nie chcę mieć nic wspólnego z tym obrzydlistwem.

– Jasne – potwierdził.

Diogo wyciągnął swój terminal i coś na nim wystukał. Urządzenie Millera dźwiękiem poinformowało o odebraniu nowego źródła strumieni.

– Chicá perdída w dowodzeniu miksuje to z różnym bhangra – powiedział Diogo, robiąc biodrami ruch taneczny. – Ostre, co nie?

Diogo i pozostali nieregularni bojownicy SPZ zdobyli bardzo cenną stację badawczą, stając naprzeciw jednej z najpotężniejszych i złych korporacji w historii władzy i zła, a teraz robili muzykę z krzyków umierających. Z krzyków nieżywych. Tańczyli do niej w tanich klubach. Jak to jest, pomyślał Miller, być młodym i bezdusznym.

Ale nie, to nie było sprawiedliwe. Diogo był dobrym dzieciakiem. Po prostu naiwnym. Jeśli trochę poczeka, wszechświat pozbawi go tej naiwności.

– Ostre – potwierdził Miller.

Diogo się wyszczerzył.

Strumień siedział w kolejce, czekając. Miller zgasił światło, pozwalając, by wąskie łóżko unosiło go wbrew naciskowi obrotu. Nie chciał tego słyszeć. Nie chciał wiedzieć. Ale musiał.

Z początku dźwięk był niczym – elektryczne piski i silnie zmienne szumy. Potem, może gdzieś w głębi tego wszystkiego, pojawiła się muzyka. Chór altówek grających wspólnie w długim, odległym crescendo. A potem głos, wyraźny jakby ktoś mówił prosto do mikrofonu.

– Króliki i chomiki. Destabilizujące ekologicznie, okrągłe i niebieskie jak promienie księżyca. Sierpień.

To prawie na pewno nie był prawdziwy człowiek. Systemy komputerowe na Erosie mogły generować dowolną liczbę absolutnie przekonujących dialektów i głosów. Męskich, kobiecych, dziecięcych. Ile milionów godzin danych miały do dyspozycji komputery w serwerowniach rozsianych po całej stacji?

Kolejne dźwięki elektroniczne, jak odgłosy zięb odtwarzane w pętli. Nowy głos – tym razem kobiecy i łagodny – przy akompaniamencie pulsowania.

– Pacjent skarży się na szybkie bicie serca i nocne poty. Początek objawów zgłoszony trzy miesiące wcześniej, ale z występującym w wywiadzie...

Głos zanikł, a pulsowanie przybrało na sile. Złożony system składający się na stację Eros umierał jak staruszek z dziurami w mózgu niczym w szwajcarskim serze, plącząc się i tracąc rozum. A ponieważ Protogen rozmieścił wszędzie mikrofony i nadajniki, Miller mógł przysłuchiwać się umieraniu stacji.

– Nie powiedziałam mu, nie powiedziałam mu, nie powiedziałam mu. Wchód słońca. Nigdy nie widziałem wschodu.

Miller zamknął oczy i zapadł w sen kołysany dźwiękami Erosa. Gdy gasła jego przytomność, wyobraził sobie ciało w łóżku obok siebie, ciepłe, żywe i oddychające powoli w rytmie nasilania się i cichnięcia szumu.


* * *

Kierownik był szczupłym, chuderlawym mężczyzną z włosami zaczesanymi nad czołem w falę, która nigdy nie opada. Biuro tłoczyło się wokół niego, wydając okazjonalnie dziwne dźwięki, gdy wpływało na nie życie wewnętrzne Tycho: woda, powietrze i przepływ energii. Kanciapa wciśnięta między przewody, improwizowana i tania. Samo dno.

– Przykro mi – powiedział kierownik.

Miller poczuł kamień w żołądku. Ze wszystkich upokorzeń, które przygotował dla niego wszechświat, tego nie przewidział. A to go rozzłościło.

– Myśli pan, że sobie z tym nie poradzę? – zapytał, pilnując spokojnego głosu.

– Nie w tym rzecz – odpowiedział chuderlawy mężczyzna. – To... słuchaj pan, tak między nami, to szukamy ciamajdy, wie pan? Tego magazynu może pilnować młodszy brat jakiegoś durnia. Pan ma to całe doświadczenie. Na co mi procedury kontroli zamieszek? Albo prowadzenia śledztwa? Znaczy, wiesz pan. Tu nawet nie potrzeba gnata.

– Nie szkodzi – odparł Miller. – Potrzebuję jakiejś pracy.

Chuderlawy mężczyzna westchnął i wykonał przesadne wzruszenie ramion w stylu Pasiarzy.

– Potrzebujesz pan czegoś innego – oświadczył.

Miller próbował się nie roześmiać z obawy, że zabrzmiałoby to jak desperacja. Wbił wzrok w tani plastik ściany za kierownikiem, aż temu zrobiło się nieswojo. To była pułapka. Był zbyt doświadczony, by zaczynać od zera. Wiedział zbyt wiele, więc nie było szansy na powrót i nowy start.

– W porządku – stwierdził w końcu, a facet po drugiej stronie biurka odetchnął z ulgą, po czym miał dość przyzwoitości, by wyglądać na zawstydzonego.

– Tak tylko spytam – odezwał się chuderlak – czemuś pan zostawił poprzednią robotę?

– Ceres zmieniła strony – odpowiedział Miller, zakładając kapelusz. – Nie byłem w nowym zespole. To wszystko.

– Ceres?

Kierownik wyglądał na zmieszanego, co z kolei zmieszało Millera. Spojrzał na swój terminal ręczny. Miał na nim całą historię zatrudnienia, dokładnie tak, jak ją opisał. Kierownik nie mógł tego nie zauważyć.

– Tam właśnie pracowałem – wyjaśnił.

– W policji. Ale chodziło mi o ostatnią robotę. Znaczy, bywałem tu i ówdzie, rozumiem, że nie chcesz pan umieszczać w życiorysie pracy dla SPZ, ale chyba musisz pan wiedzieć, że wszyscy wiemy o tym... wiesz pan, o stacji. I reszcie.

– Myśli pan, że pracowałem dla SPZ – stwierdził Miller.

Chuderlawy mężczyzna zamrugał.

– Pracował pan – powiedział.

I na swój sposób była to prawda.


* * *

W biurze Freda Johnsona nie zmieniło się nic, a zarazem wszystko było inne. Meble, zapach powietrza, poczucie znalezienia się gdzieś między salą obrad zarządu a centrum dowodzenia. Prace nad statkiem pokoleniowym za oknem mogły być o pół procent bliższe zakończenia, ale nie w tym rzecz. Zmieniły się stawki gry i to, co było wcześniej wojną, stało się czymś innym. Czymś większym. Przebijało to z oczu Freda i z napięcia jego ramion.

– Przydałby się nam człowiek z twoimi umiejętnościami – zgodził się Fred. – Problemem są zawsze sprawy w drobnej skali. Jak kogoś przepłoszyć. Tego typu sytuacje. Ochrona Tycho potrafi sobie radzić, ale gdy znajdą się poza swoją stacją i próbują przebić pod ostrzałem do cudzej, wtedy jest trochę gorzej.

– Planujesz więcej tego typu akcji? – zapytał Miller, próbując nadać pytaniu żartobliwy ton.

Fred nie odpowiedział. Na chwilę obok generała stanęła Julie. Miller zobaczył obraz obojga odbity od ekranów: mężczyzna zadumany, duch rozbawiony. Może Miller od początku źle to zrozumiał i podział między Pasem a planetami wewnętrznymi był czymś więcej poza polityką i zarządzaniem zasobami. Wiedział równie dobrze jak wszyscy, że Pas oferował życie bardziej niebezpieczne i trudniejsze niż zapewniały Ziemia czy Mars. A jednak przyciągał tych ludzi – najlepszych – ze studni grawitacyjnych, sprawiając, że rzucali się w ciemność.

Impuls eksploracji, sięgania dalej, opuszczania domu. Dostać się najdalej, jak to możliwe w głąb wszechświata. Teraz, gdy Protogen i Eros oferowały szansę stania się bogami, przekształcenia ludzkości w istoty mogące wykroczyć poza ludzkie nadzieje i marzenia, Miller zrozumiał, jak trudno było odrzucić taką pokusę ludziom pokroju Freda.

– Zabiłeś Dresdena – przypomniał Fred. – To problem.

– To musiało się stać.

– Wcale nie jestem tego pewien – odpowiedział Fred, ale ostrożnie. Testująco.

Miller uśmiechnął się smutno.

– Dlatego właśnie tak musiało być – odpowiedział.

Krótki, cichy śmiech powiedział Millerowi, że Fred go rozumiał.

Gdy generał odwrócił się, by znowu mu się przyjrzeć, patrzył pewnym wzrokiem.

– Gdy w końcu usiądziemy do stołu negocjacyjnego, ktoś będzie musiał za to odpowiedzieć. Zabiłeś bezbronnego człowieka.

– Owszem – potwierdził Miller.

– Gdy przyjdzie czas, rzucę cię na pożarcie wilkom jako pierwszą ofiarę. Nie będę cię chronił.

– Nie prosiłbym o to – zapewnił Miller.

– Nawet gdyby miało to oznaczać bycie byłym gliniarzem z Pasa w ziemskim więzieniu?

Co było eufemizmem i obaj o tym wiedzieli. Twoje miejsce jest przy mnie, powiedziała Julie. Czy w związku z tym to, w jaki sposób tam trafi – miało tak naprawdę znaczenie?

– Niczego nie żałuję – powiedział i jedno uderzenie serca później odkrył wstrząśnięty, że to prawie prawda. – Jeśli gdzieś tam jest sędzia, który będzie chciał mnie o coś zapytać, odpowiem. Szukam tu pracy, nie ochrony.

Fred siedział w fotelu ze zmrużonymi oczami i zamyślonym spojrzeniem. Miller nachylał się do przodu.

– Stawiasz mnie w trudnej sytuacji – odezwał się w końcu Fred. – Mówisz wszystkie właściwe rzeczy, ale trochę trudno mi zaufać, że podążą za tym czyny. Trzymanie cię na etacie byłoby ryzykowne. Mogłoby to zaszkodzić mojej pozycji w negocjacjach pokojowych.

– To ryzyko – zgodził się Miller. – Ale byłem na Erosie i stacji Tot. Leciałem na Rosynancie z Holdenem i jego załogą. Gdy chodzi o analizę protomolekuły i tego, jak wylądowaliśmy w tym bajzlu, nie ma nikogo lepiej zorientowanego do udzielania informacji. Możesz argumentować, że wiedziałem za dużo. Że byłem zbyt cenny, żeby mnie wypuścić.

– Albo zbyt niebezpieczny.

– Jasne. Albo to.

Przez chwilę milczeli. Na Nauvoo zamigotał zestaw świateł w złoto-zielonym wzorze testowym, gasnąc po chwili.

– Konsultant do spraw bezpieczeństwa – odezwał się Fred. – Niezależny. Nie dam ci żadnego stopnia.

Jestem zbyt brudny nawet dla SPZ, z rozbawieniem pomyślał Miller.

– Jeśli dostanę do tego własną koję, to biorę – odpowiedział. To tylko do końca wojny. Później będzie mięsem dla maszyny. Nic nie szkodzi.

Fred odchylił się na oparcie. Jego fotel zasyczał cicho w nowej konfiguracji.

– W porządku – powiedział. – To masz pierwsze zadanie. Podaj mi swoją analizę. Na czym polega mój największy problem?

– Ograniczenie – odpowiedział Miller bez wahania.

– Myślisz, że nie zdołam utrzymać w tajemnicy informacji dotyczących stacji Tot i protomolekuły?

– Oczywiście, że nie – potwierdził Miller. – Po pierwsze, zbyt wielu ludzi już o tym wie. Po drugie, jednym z nich jest Holden, a jeśli nie rozgłosił jeszcze tego wszystkiego na każdej wolnej częstotliwości, to niedługo to zrobi. Zresztą, nie możesz zasiąść do rozmów pokojowych, nie wyjaśniając, co się tu, u diabła, dzieje. Prędzej czy później to musi się wydać.

– W takim razie co proponujesz?

Miller na chwilę znowu znalazł się w ciemności, nasłuchując bełkotania umierającej stacji. Przez próżnię wołały do niego głosy trupów.

– Bronić Erosa – odpowiedział. – Wszystkie strony będą chciały dostać próbki protomolekuły. Zablokowanie dostępu będzie jedynym sposobem na zdobycie miejsca przy stole.

Fred zaśmiał się cicho.

– Dobra myśl – pochwalił. – Ale jak proponujesz obronić coś rozmiarów stacji Eros w przypadku, gdy Ziemia i Mars sprowadzą tu swoje floty?

Słuszna uwaga. Miller poczuł ukłucie żalu. Nawet mimo tego, że Julie Mao – jego Julie – zginęła i przepadła, wypowiedzenie tych słów sprawiało wrażenie braku lojalności.

– W takiej sytuacji musisz się tego pozbyć – wyjaśnił.

– Jak niby mam to zrobić? – zapytał Fred. – Nawet jeśli obłożymy całą asteroidę atomówkami, skąd będziemy mieć pewność, że żaden kawałek nie dotrze na jakąś kolonię albo do studni grawitacyjnej? Wysadzenie tego czegoś byłoby jak uwolnienie nasion dmuchawca na wiatr.

Miller nigdy nie widział dmuchawca, ale rozumiał problem. Nawet najmniejsza porcja mazi wypełniającej Erosa mogłaby wystarczyć do rozpoczęcia całego eksperymentu na nowo. A maź żywiła się promieniowaniem, więc samo naświetlenie stacji mogłoby przyśpieszyć rozwój napastnika, zamiast zakończyć jego istnienie. Żeby mieć pewność, że protomolekuła z Erosa nigdy się nie rozprzestrzeni, musieliby rozłożyć wszystko na stacji do składających się na nią atomów...

– Och – powiedział Miller.

– Och?

– Właśnie. Nie spodoba ci się to.

– Spróbuj.

– No dobra. Sam prosiłeś. Możesz wrzucić Erosa do Słońca.

– Do Słońca – powtórzył Fred. – Masz pojęcie, o jakiej masie tu rozmawiamy?

Miller machnął głową w stronę wielkiej połaci okna i stoczni za nim. Na Nauvoo.

– To coś ma całkiem spore silniki – skomentował. – Wyślij na stację trochę szybkich statków, dopilnujesz, żeby nikt nie dostał się tam przed tobą. Wbij Nauvoo w Erosa. I poślij go w Słońce.

Fred spuścił wzrok, obliczając i planując.

Trzeba by dopilnować, żeby nikt się na niego nie dostał do czasu, aż wleci w koronę. To będzie trudne, ale Ziemia i Mars są równie zainteresowane dostaniem tego w swoje ręce, jak dopilnowaniem, by nie zrobiła tego druga strona.

Przepraszam, że nie mogę zaoferować nic lepszego, Julie, pomyślał. Ale to będzie piekielnie wielki pogrzeb.

Oddech Freda zrobił się głębszy i zwolnił, a jego spojrzenie przeskakiwało, jakby czytał z powietrza coś, co tylko on widział. Miller mu nie przerywał, nawet gdy cisza nabrzmiała. Dopiero minutę później Fred gwałtownie sapnął.

– Mormoni będą wkurzeni – rzucił.





Rozdział czterdziesty piąty





Holden


Naomi mówiła przez sen. Była to jedna z rzeczy, których Holden o niej dotąd nie wiedział. Choć wielokrotnie sypiali w pryczach przeciążeniowych odległych o mniej niż metr, nigdy jeszcze tego nie słyszał. Teraz, z jej twarzą przy swojej nagiej piersi, czuł poruszenia jej warg i delikatne, punktowane wydechy słów. Nie słyszał, co mówi.

Miała też bliznę na plecach, tuż nad lewym pośladkiem. Osiem centymetrów długości, nierówne krawędzie i pofałdowanie związane z rozdarciem, a nie rozcięciem. Naomi nigdy nie dałaby się dźgnąć nożem w bójce barowej, więc musiało do tego dojść przy pracy. Może przeciskała się przez ciasne korytarze maszynowni, gdy statek wykonał niespodziewany manewr. Sprawny chirurg plastyczny mógł ukryć tę bliznę podczas jednej wizyty. Fakt, że się tym nie przejmowała i wyraźnie jej to nie przeszkadzało, był kolejną rzeczą, której się o niej dzisiaj dowiedział.

Przestała mamrotać, kilka razy zacisnęła wargi, a potem powiedziała wyraźnie:

– Pić.

Holden wysunął się spod niej i poszedł do kuchni, doskonale wiedząc, że opanowała go służalczość zawsze towarzysząca nowej kochance. Przez następnych kilka tygodni nie będzie umiał się powstrzymać przed spełnianiem każdej zachcianki Naomi. Niektórzy mężczyźni nosili tego typu zachowanie zakodowane na poziomie genetycznym, z DNA pilnującym, by pierwszy raz nie był szczęśliwym trafem.

Jej mieszkanie miało układ inny niż jego, a nieznajomość sprawiła, że nie radził sobie po ciemku. Tłukł się kilka minut po wnęce kuchennej, szukając szklanki. Kiedy ją w końcu znalazł, napełnił i wrócił do sypialni, Naomi siedziała na łóżku. Kołdra leżała zebrana na jej biodrach. Widząc ją na wpół nagą w słabo oświetlonym pokoju, dostał zawstydzająco gwałtownej erekcji.

Naomi przeciągnęła spojrzeniem po jego ciele, zatrzymując się w pół drogi od stóp, a potem przeniosła wzrok na szklankę.

– To dla mnie?

– Tak – odpowiedział Holden, nie wiedząc, o co pyta.


* * *

– Śpisz?

Twarz Naomi spoczywała na jego brzuchu, a kobieta oddychała równomiernie i głęboko, ale ku jego zaskoczeniu odpowiedziała.

– Nie.

– Możemy porozmawiać?

Naomi sturlała się z niego i podniosła się tak, że jej twarz znalazła się obok niego na poduszce. Włosy spadły jej na oczy, więc Holden wyciągnął rękę i odsunął je gestem pełnym takiej bliskości i intymności, że musiał przełknąć nagłą grudę w gardle.

– Chcesz poważnych rozmów? – zapytała z częściowo opuszczonymi powiekami.

– Owszem, chcę – potwierdził i pocałował ją w czoło.

– Ostatniego kochanka miałam ponad rok temu – powiedziała. – Jestem seryjną monogamistką, więc jeśli o mnie chodzi, to mamy siebie na wyłączność do czasu, aż któreś z nas zdecyduje inaczej. Jeśli tylko dostanę ostrzeżenie z wyprzedzeniem, że postanowiłeś zerwać umowę, nie będzie żadnych resentymentów. Jestem otwarta na możliwość, że to coś więcej niż seks, ale z mojego doświadczenia wynika, że jeśli ma się tak stać, dojdzie do tego w swoim czasie. Mam zamrożone jajeczka na Europie i Lunie, jeśli ma to dla ciebie znaczenie.

Obróciła się na bok i dźwignęła na łokciu, unosząc twarz nad nim.

– Omówiłam wszystkie punkty? – zapytała.

– Nie – odpowiedział. – Ale zgadzam się na warunki.

Opadła na plecy, z satysfakcją, powoli wypuszczając powietrze.

– To dobrze.

Holden chciał ją trzymać, ale czuł się zbyt rozgrzany i lepki od potu, więc zamiast tego tylko sięgnął i ujął ją za rękę. Chciał jej powiedzieć, że dla niego to już było coś więcej niż tylko seks, ale słowa układane w głowie brzmiały sztucznie i mdło.

– Dziękuję – powiedział zamiast tego, ale ona już cicho chrapała.


* * *

Kochali się ponownie o poranku. Po długiej nocy z niewielką ilością snu okazało się to dla Holdena bardziej wysiłkiem niż rozładowaniem, ale to też sprawiło mu przyjemność, jakby słabszy niż idealny seks w jakiś sposób oznaczał coś innego, zabawniejszego i łagodniejszego niż to, co wcześniej razem robili. Po wszystkim Holden poszedł do kuchni i zrobił kawę, a potem przyniósł ją do łóżka na tacy. Pili ją, nie rozmawiając, jakby ze światłem diod LED opadło na nich jakieś zawstydzenie, którego uniknęli poprzedniej nocy.

Naomi odstawiła pusty kubek po kawie i dotknęła kiepsko zagojonej opuchlizny na niedawno złamanym nosie.

– Koszmarnie wygląda? – zapytał Holden.

– Nie – odpowiedziała. – Wcześniej byłeś zbyt idealny. Teraz wydajesz się bardziej rzeczywisty.

Holden się roześmiał.

– To brzmi jak słowa używane do opisu grubasa lub profesora historii.

Naomi uśmiechnęła się i lekko dotknęła jego piersi czubkami palców. Nie była to próba wzbudzenia pożądania, po prostu eksploracja nadchodząca, gdy nasycenie usunęło z równania seks. Holden próbował sobie przypomnieć, kiedy ostatni raz chłodne orzeźwienie po seksie było tak przyjemne, ale może nigdy. Zaczął tworzyć plany spędzenia reszty dnia w łóżku Naomi, sporządzając jednocześnie w głowie listę restauracji na stacji dostarczających posiłki, gdy odezwał się jego terminal leżący na stoliku nocnym.

– Niech to szlag – skomentował.

– Nie musisz odbierać – zauważyła Naomi i zaczęła badać trochę niżej.

– Zwracałaś uwagę na to, co działo się przez kilka ostatnich miesięcy, prawda? – odpowiedział Holden. – O ile to nie pomyłka, to prawdopodobnie jakaś sprawa klasy końca Układu Słonecznego i mamy pięć minut na opuszczenie stacji.

Naomi pocałowała go w żebra, co równocześnie go załaskotało i zmusiło do zakwestionowania wcześniejszych założeń dotyczących zaspokojenia.

– To nie jest śmieszne – powiedziała.

Holden westchnął i podniósł terminal ze stołu. Wraz z kolejnym sygnałem dźwiękowym na ekranie pojawiło się nazwisko Freda.

– To Fred – powiedział.

Naomi przestała go całować i usiadła prosto.

– W takim razie to raczej nie będą dobre wieści.

– Fred – przywitał się Holden po odebraniu połączenia.

– Jim. Przyjdź do mnie, gdy tylko będziesz miał możliwość. To ważne.

– Dobra – odpowiedział Holden. – Będę tam za pół godziny.

Rozłączył się i rzucił terminal przez pokój na stertę ubrań, które zostawił przy nogach łóżka.

– Wezmę prysznic, a potem zobaczę, czego chce Fred – oznajmił, zsuwając kołdrę i wstając.

– Powinnam iść z tobą? – zapytała.

– Żartujesz? Już nigdy nie spuszczę cię z oczu.

– Nie rób się namolny – odpowiedziała, ale uśmiechała się przy tym.


* * *

Pierwszą niemiłą niespodzianką był Miller siedzący w biurze Freda. Holden kiwnął mu głową, a potem odezwał się do Freda.

– Jesteśmy. Co się dzieje?

– Rozmawialiśmy, co zrobić w sprawie Erosa – powiedział gospodarz po zaproszeniu ich gestem do zajęcia miejsc.

Holden wzruszył ramionami.

– Dobrze. Co z nim?

– Miller uważa, że ktoś spróbuje tam wylądować i zdobyć próbki protomolekuły.

– Nie mam problemu z uwierzeniem, że ktoś może być aż tak głupi – zgodził się Holden.

Fred wstał i dotknął czegoś na biurku. Ekrany pokazujące zwykle miejsce budowy Nauvoo przełączyły się nagle na dwuwymiarową mapę Układu Słonecznego z drobnymi kropkami w różnych kolorach, oznaczającymi pozycje flot. Marsa otaczała gniewna chmara zielonych plamek. W związku z tym Holden uznał, że zieleń oznacza statki Ziemi. W Pasie i przy planetach zewnętrznych zauważył dużo więcej czerwonych i żółtych kropek. Czyli czerwień prawdopodobnie oznaczała Marsa.

– Ładna mapa – skomentował Holden. – Dokładna?

– W rozsądnym zakresie – potwierdził Fred.

Kilka kliknięć w biurko spowodowało powiększenie sekcji Pasa. Środek ekranu zapełniła bryła w kształcie ziemniaka, podpisana Eros. Z odległości kilku metrów zbliżały się do niej dwie małe zielone kropki.

– To ziemski statek naukowy Charles Lyell lecący w stronę Erosa pełnym ciągiem. Towarzyszy mu eskortowiec, naszym zdaniem klasy Fantom.

– Czyli kuzyn Rosa z ziemskiej floty – skomentował Holden.

– Choć klasa Fantom to starszy model, głównie kierowany do przydziałów na drugiej linii, jednak wciąż stanowi wyzwanie dla czegokolwiek, co SPZ mogłoby szybko wysłać do akcji – odpowiedział Fred.

– Dokładnie rodzaj jednostki, jakiej można użyć do eskortowania statków naukowych – zgodził się Holden. – Jak dostali się tutaj tak szybko? I czemu są tylko te dwa?

Fred zwiększał skalę mapy, aż znowu stała się odległym obrazem całego Układu Słonecznego.

– Zwykłe szczęście. Lyell wracał na Ziemię z misji mapowania asteroidów poza Pasem, gdy zmienił kurs w stronę Erosa. Był blisko, nie mieli w pobliżu nikogo innego. Ziemia musiała dostrzec okazję do zgarnięcia próbki w czasie, gdy wszyscy inni nadal zastanawiają się, co zrobić.

Holden obejrzał się na Naomi, ale nie potrafił odczytać wyrazu jej twarzy. Miller patrzył na niego jak entomolog próbujący zdecydować, gdzie wsadzić szpilkę.

– Czyli wiedzą? – zapytał Holden. – O Protogenie i Erosie?

– Tak sądzimy – potwierdził Fred.

– Chcesz, żebyśmy ich przepędzili? No wiesz, sądzę, że damy radę, ale to będzie działać tylko do czasu, aż Ziemia przekieruje kilka dodatkowych jednostek do wsparcia. Nie zdołamy ci kupić wiele więcej czasu.

Fred się uśmiechnął.

– Nie potrzebujemy wiele – powiedział. – Mamy plan.

Holden kiwnął głową, czekając na przedstawienie go, ale Fred tylko usiadł i rozparł się w fotelu. Miller wstał i zmienił widok na ekranie na zbliżenie powierzchni Erosa.

Teraz dowiemy się, czemu Fred trzyma przy sobie tego szakala, pomyślał Holden, ale nic nie powiedział.

Miller wskazał na ilustrację asteroidy.

– Eros to stara stacja. Ma mnóstwo redundancji. Sporo dziur w powierzchni, głównie małych śluz technicznych – powiedział były detektyw. – Duże doki zgromadzone są w pięciu głównych skupiskach wokół stacji. Chcemy wysłać na Erosa sześć frachtowców z Rosynantem. Ros powstrzyma statek naukowy przed lądowaniem, a frachtowce połączą się ze stacją po jednym w każdym skupisku dokowania.

– Posyłacie ludzi do środka? – zapytał Holden.

– Nie do środka – skorygował Miller. – Tylko na. Prace na powierzchni. W każdym razie szósty frachtowiec ewakuuje załogi po zadokowaniu pozostałych. Każdy opuszczony statek będzie miał kilka wysokiej mocy głowic rozszczepialnych podpiętych do czujników zbliżeniowych statku. Jeśli cokolwiek spróbuje wylądować w tych dokach, dojdzie do wybuchu jądrowego o mocy kilkuset megaton. Powinno wystarczyć do skasowania zbliżającego się statku, ale nawet jeśli nie, doki zostaną zbyt stopione, by przy nich lądować.

Naomi odchrząknęła.

– Uch, ONZ i Mars mają saperów. Znajdą sposób, żeby unieszkodliwić wasze pułapki.

– Jeśli będą mieć dość czasu – zgodził się Fred.

Miller kontynuował, jakby nikt mu nie przerywał.

– Bomby będą tylko drugą linią odstraszania. Pierwszą będzie Rosynant, drugą bomby. Próbujemy kupić ludziom Freda dość czasu na przygotowanie Nauvoo.

– Nauvoo? – zapytał Holden, a pół oddechu później Naomi zagwizdała cicho.

Miller kiwnął głową, prawie jakby przyjmował jej gratulacje.

– Nauvoo zostanie wystrzelony na długą parabolę, nabierając prędkości. Uderzy w Erosa z prędkością i pod kątem wyliczonymi tak, by pchnąć go w stronę Słońca. To przy okazji odpali bomby. Uznaliśmy, że dzięki energii uderzenia i wybuchowi głowic fuzyjnych powierzchnia Erosa będzie dość gorąca i radioaktywna, by ugotować wszystko, co spróbuje na niej wylądować do czasu, aż będzie za późno – dokończył Miller, po czym usiadł. Podniósł wzrok, jakby czekał na reakcje.

– To był twój pomysł? – zapytał Holden Millera.

– Ta część z Nauvoo. Ale gdy pierwszy raz o tym rozmawialiśmy, nie wiedzieliśmy jeszcze o Lyellu. Pomysł z pułapkami to improwizacja, choć myślę, że zadziała. Zapewni nam dość czasu.

– Zgadzam się – przyznał Holden. – Musimy trzymać Erosa z dala od kogokolwiek i nie przychodzi mi do głowy lepszy sposób na zapewnienie tego. Wchodzimy. Przepędzimy statek badawczy i damy wam czas na pracę.

Fred ze skrzypieniem skóry nachylił się do przodu na fotelu.

– Wiedziałem, że w to wejdziesz. Miller miał więcej wątpliwości.

– Wydawało mi się, że możesz mieć opory przed wrzuceniem miliona ludzi do Słońca – powiedział detektyw z uśmiechem bez rozbawienia.

– Na tej stacji nie zostało nic ludzkiego. Jaka jest twoja rola w tym wszystkim? Będziesz się teraz wymądrzał z fotela?

Zabrzmiało to ostrzej niż zamierzał, ale Miller nie wydawał się dotknięty.

– Będę koordynował ochronę.

– Ochronę? Czemu mieliby potrzebować ochrony?

Miller się uśmiechnął. Wszystkie jego uśmiechy wyglądały tak, jakby usłyszał dobry żart na pogrzebie.

– Na wypadek, gdyby coś wypełzło ze śluzy i próbowało złapać stopa – wyjaśnił.

Holden zmarszczył czoło.

– Nie podoba mi się pomysł, że te rzeczy mogą się poruszać w próżni. Bardzo mi się to nie podoba.

– Gdy tylko doprowadzimy powierzchnię Erosa do miłej, umiarkowanej temperatury dziesięciu tysięcy stopni, chyba nie będzie to miało większego znaczenia – odpowiedział Miller. – Ale wcześniej lepiej uważać.

Holden stwierdził, że chciałby dzielić pewność siebie detektywa.

– Jakie są szanse na to, że uderzenie i wybuchy po prostu doprowadzą do rozbicia Erosa na milion kawałków i rozrzucą je po całym Układzie Słonecznym? – zapytała Naomi.

– Fred posadził najlepszych inżynierów, żeby obliczyli wszystko do ostatniego miejsca po przecinku w celu upewnienia się, że do tego nie dojdzie – wyjaśnił Miller. – Tycho pomagało budować tę stację. Mają wszystkie plany.

– No dobrze – odezwał się Fred. – Ostatnia kwestia.

Holden czekał.

– Wciąż masz protomolekułę – przypomniał Fred.

Holden ponownie kiwnął głową.

– I co?

– I to – odpowiedział Fred. – Ostatnim razem, gdy ruszyłeś na akcję, twój statek został prawie zniszczony. Gdy Eros zostanie spalony, będzie to jedyna potwierdzona próbka w okolicy poza tym, co wciąż może znajdować się na Febe. Nie widzę żadnego powodu, żeby pozwolić ci ją zatrzymać. Chcę, żeby została na Tycho, kiedy polecisz.

Holden wstał, kręcąc głową.

– Lubię cię, Fred, ale nie oddam tego nikomu, kto może to potraktować jako argument przetargowy.

– Chyba nie masz za dużo... – zaczął Fred, ale Holden uniósł palec, uciszając go.

Gdy Johnson patrzył na niego zaskoczony, wyciągnął terminal i otworzył kanał do załogi.

– Aleks, Amos, czy któryś z was jest na statku?

– Ja – odpowiedział po sekundzie Amos. – Kończę tu...

– Zablokuj go – polecił Holden. – Natychmiast. Uszczelnij. Jeśli nie zadzwonię w ciągu godziny lub ktoś poza mną spróbuje wejść na pokład, opuść dok i odleć z Tycho z największą możliwą prędkością. Sam wybierz kierunek. Jeśli będziesz musiał, rozwal wszystko, co stanie ci na drodze. Zrozumiano?

– Bardzo wyraźnie, kapitanie – potwierdził Amos. Gdyby Holden poprosił go o przyniesienie kubka kawy, odpowiedziałby tym samym tonem.

Fred patrzył na niego z niedowierzaniem.

– Nie napieraj na to, Fred – poprosił Holden.

– Grubo się mylisz, jeśli sądzisz, że możesz mi grozić – oświadczył Fred bezbarwnym i groźnym głosem.

Miller się roześmiał.

– Coś cię bawi? – zapytał pułkownik.

– To nie była groźba – wyjaśnił Miller.

– Nie? To jak byś to nazwał?

– Dokładnym zdaniem sobie sprawy z działania świata – stwierdził Miller. Rozciągnął się powoli. – Gdyby na pokładzie był Aleks, mógłby uznać, że kapitan próbuje zrobić na kimś wrażenie, ale może w ostatniej chwili ustąpi. Ale Amos? On bez żadnych wątpliwości użyje broni do wydostania się z doku, nawet jeśli będzie to oznaczało śmierć razem ze statkiem.

Fred zmarszczył brwi, a Miller pokręcił głową.

– To nie blef – zapewnił Miller. – Nie próbuj sprawdzać.

Fred zmrużył oczy, a Holden zaczął się zastanawiać, czy tym razem wreszcie posunął się za daleko. Z pewnością nie byłby pierwszą osobą, którą Fred Johnson kazał rozstrzelać. A Miller stał tuż obok. Niezrównoważony detektyw pewnie zastrzeliłby go, gdyby tylko ktoś zasugerował, że to dobry pomysł. Wiarę Holdena we Freda mocno nadszarpnął sam fakt, że Miller w ogóle tam był.

Przez co jeszcze bardziej zdziwił się, gdy Miller go ocalił.

– Słuchaj – odezwał się detektyw. – Nie ma wątpliwości, że Holden jest najlepszą osobą do pilnowania tego gówna do czasu, aż zdecydujecie, co z nim zrobić.

– Przekonaj mnie do tego – powiedział Fred głosem wciąż pełnym gniewu.

– Gdy Eros odleci, on i Ros znajdą się w bardzo trudnym położeniu. Ktoś może się wkurzyć dostatecznie, by rozwalić go tak dla zasady.

– I czemu niby próbka ma być przez to z nim bezpieczniejsza? – zapytał Fred, ale Holden zrozumiał, co chce powiedzieć Miller.

– Mogą być mniej skłonni do tego, jeśli zasugeruję im, że mam próbkę i wszystkie zapiski Protogenu – podpowiedział.

– Próbka nie będzie przez to bezpieczniejsza – zauważył Miller. – Ale zwiększa to szanse na powodzenie misji. A chyba o to chodzi, prawda? Na dodatek to idealista – kontynuował Miller. – Zaproponuj Holdenowi jego wagę w złocie, a tylko się obrazi, że próbowałeś go przekupić.

Naomi się roześmiała. Miller zerknął na nią z lekkim uśmieszkiem w kąciku ust, po czym zwrócił się z powrotem do Freda.

– Chcesz powiedzieć, że jemu można zaufać, a mnie nie? – zapytał pułkownik.

– Myślałem raczej o załodze – wyjaśnił Miller. – Holden ma ich niewielu, ale robią to, co im powie. Uważają go za prawego, więc sami też tacy są.

– Moi ludzie mnie słuchają – stwierdził Fred.

Uśmiech Millera był zmęczony i nieskazitelny.

– W SPZ jest mnóstwo ludzi – przypomniał.

– Stawka jest zbyt wysoka – zaprotestował Fred.

– Chyba wybrałeś złą karierę, jeśli chciałeś bezpieczeństwa – rzucił Miller. – Nie twierdzę, że to świetny plan, po prostu nie dostaniesz lepszego.

Zmrużone oczy Freda jarzyły się mieszanką frustracji i furii. Przez chwilę w milczeniu zaciskał szczękę, zanim w końcu się odezwał.

– Kapitanie Holden? Jestem bardzo rozczarowany pańskim brakiem zaufania po tym wszystkim, co zrobiłem dla pana i pańskich ludzi.

– Jeśli za miesiąc rasa ludzka będzie jeszcze istniała, przeproszę – oświadczył Holden.

– Zabieraj swoją załogę na Erosa, zanim zmienię zdanie.

Holden wstał, ukłonił się Fredowi i wyszedł, mając Naomi tuż za sobą.

– Uch, było blisko – powiedziała cicho.

– Mam wrażenie, że Fred był o pół sekundy od rozkazania Millerowi, żeby mnie zastrzelił – powiedział Holden, gdy wyszli z biura.

– Miller jest po naszej stronie. Jeszcze tego nie rozumiesz?





Rozdział czterdziesty szósty





Miller


Miller wiedział, że stając po stronie Holdena przeciw swojemu nowemu szefowi, poniesienie konsekwencje. Jego pozycja u Freda i w SPZ była od samego początku niepewna, a wskazywanie, że Holden i jego załoga byli nie tylko bardziej skłonni do poświęcenia, lecz także bardziej godni zaufania od ludzi Freda, nie było czymś, co robi się podczas wkupywania się w łaski szefa. Sprawę pogarszał fakt, że była to prawda.

Spodziewał się jakiejś zemsty. Byłby naiwny, gdyby się z tym nie liczył.

Czas mężom Boga wstać, po jeden zgodny chór, śpiewali protestujący. Braterstwa dzieło zacząć już, zakończyć grzeszny spór...[4]

Miller zdjął kapelusz i palcami przeczesał rzednące włosy. To nie będzie dobry dzień.

Wnętrze Nauvoo wykazywało znacznie mniejszy poziom zaawansowania prac niż można by sądzić po tym, jak wyglądał kadłub. Przy dwóch kilometrach długości projektanci widzieli w nim coś więcej niż tylko olbrzymi statek. Wielkie poziomy zestawiono jeden na drugim, a dźwigary ze stopów harmonizowały organicznie z tym, co miało stać się sielankowymi łąkami. Struktura była echem największych katedr na Ziemi i Marsie, wznosiła się przez pustą przestrzeń, zapewniając równocześnie ciążenie z ciągu i chwałę Bogu. Miał przed sobą wciąż tylko metalowe kości i substrat rolniczy, ale i tak widział, do czego to wszystko zmierzało.

Statek wielopokoleniowy był świadectwem nadrzędnej ambicji i głębokiej wiary. Mormoni dobrze o tym wiedzieli. Wykorzystali to. Skonstruowali statek będący równocześnie modlitwą, świadectwem pobożności i celebracją. Nauvoo był największą świątynią, jaką kiedykolwiek zbudowała ludzkość. Przeprowadzi swą załogę przez niemożliwe głębie przestrzeni międzygwiezdnej, stanowiąc największą nadzieję ludzkości na sięgnięcie gwiazd.

A przynajmniej tak by się stało, gdyby nie on.

– Posłać im gaz, Pampaw? – zapytał Diogo.

Miller przyjrzał się protestującym. Na oko mogło być ich około dwustu, rozciągniętych w łańcuchy w poprzek ścieżek dostępowych i wejść do korytarzy. Dźwigi i przemysłowe manipulatory stały bezczynnie, ich wyświetlacze nie działały po tym, jak akumulatory uległy spięciu.

– Pewnie będzie trzeba. – Miller westchnął.

Zespół ochrony – jego zespół – liczył mniej niż trzy tuziny mężczyzn i kobiet, których łączyły bardziej opaski wydane przez SPZ niż szkolenie, doświadczenie, lojalność czy polityka. Jeśli mormoni zdecydują się na czynny opór, dojdzie do rzezi. Gdyby założyli skafandry, protest mógł trwać godziny. Może nawet dni. Zamiast tego Diogo wydał rozkaz i trzy minuty później w przestrzeń w nieważkości poszybowały cztery małe komety, ciągnąc w ogonach NNLP-alfa i tetrahydrokannabinol.

Było to najbardziej uprzejme i łagodne wyposażenie do kontroli zamieszek dostępne w arsenale. Protestujący z chorymi płucami mogli mieć problemy, ale w ciągu pół godziny wszyscy będą odprężeni prawie do nieprzytomności i naćpani jak koale. NNLPa i THC było połączeniem, którego Miller nigdy nie stosował na Ceres. Gdyby próbowali trzymać to w magazynie, zapasy zostałyby rozkradzione na biurowe imprezy. Próbował się pocieszać tą myślą. Jakby mogło to zrekompensować kradzione im właśnie całe życie marzeń i pracy.

Obok niego Diogo roześmiał się głośno.

Potrzebowali trzech godzin na pierwsze przejście przez statek i pięć kolejnych na odszukanie wszystkich pasażerów na gapę, poukrywanych w kanałach i zamkniętych pomieszczeniach, czekających na ujawnienie się w ostatniej chwili, by sabotować misję. Gdy wynoszono ich płaczących ze statku, Miller zastanawiał się, czy faktycznie właśnie uratował im życie. Gdyby wszystko, co miałby osiągnąć w życiu, to powstrzymanie Freda Johnsona, by nie pozwolił zginąć niewinnym ludziom wraz z Nauvoo lub ryzyko zostawienia Erosa w okolicy dla planet wewnętrznych – to i tak nie było tak źle.

Gdy tylko Miller dał zielone światło, do akcji wkroczył zespół techników SPZ: zmienili konfigurację manipulatorów i przenośników, usunęli setki drobnych aktów sabotażu, które uniemożliwiłyby włączenie silników Nauvoo, usunęli sprzęt, który chcieli zachować. Miller patrzył, jak olbrzymie przemysłowe windy – dość wielkie, by pomieścić cały dom – przenoszą skrzynię za skrzynią, wynosząc rzeczy, które dopiero co zostały tam wniesione. W dokach wrzało jak na Ceres w środku zmiany. Miller prawie spodziewał się zobaczyć swoich starych znajomych kręcących się między dokerami i rurami, utrzymujących coś, co uchodziło za porządek.

W spokojniejszych chwilach ustawiał swój ręczny terminal na strumienie z Erosa. W czasach, gdy jeszcze był dzieckiem, popularnością cieszyła się artystka Jila Sorormaya. Z tego, co pamiętał, celowo doprowadzała do uszkodzenia magazynów danych, a potem przepuszczała strumień danych przez zestaw muzyczny. Wpakowała się w kłopoty, gdy w jej muzykę został wbudowany i opublikowany jakieś firmowy kod urządzenia magazynującego. Miller nie był dość wyrafinowany, by ją docenić. Uznał, że kolejny świrnięty artysta musiał dostać prawdziwą pracę, a wszechświat mógł tylko na tym skorzystać.

Słuchając strumienia z Erosa – nazywał go Radio Wolny Eros – pomyślał, że może był trochę niesprawiedliwy dla starej Jili. Piski i przeplatające się słowa, przepływ pustego szumu akcentowanego głosami – to wszystko było dziwne i pociągające. Tak jak strumień uszkodzonych danych, była to muzyka zepsucia.

...asciugare il pus e che possano sentirsi meglio...

...ja minä nousivat kuolleista ja halventaa kohtalo pakottaa minut ja siskoni...

...zrób, co musisz.

Słuchał przekazu godzinami, wyławiając głosy. Raz cała transmisja osłabła, gasnąc i powracając jak z urządzenia na skraju awarii. Dopiero gdy przekaz powrócił ze zwykłą mocą, Miller zaczął się zastanawiać, czy wstawki z ciszy były kodem Morsa. Oparł się o ścianę, mając nad sobą przytłaczającą, rosnącą w dali masę Nauvoo. Statek ledwie w połowie urodzony, a już wybrany na ofiarę. Julie siedziała obok niego, patrząc w górę. Jej włosy unosiły się wokół twarzy, a oczy ani na chwilę nie przestawały się uśmiechać. Był bardzo wdzięczny za sztuczkę wyobraźni, dzięki której jego prywatna Juliette Andromeda Mao nie wracała do niego w postaci trupa.

To byłoby coś, prawda? – powiedziała. Latanie przez próżnię bez kombinezonu. Spanie przez sto lat i obudzenie się w świetle innego słońca.

– Widzę, że nie zastrzeliłem tego sukinsyna dość szybko – powiedział głośno Miller.

Mógł nam dać gwiazdy.

Włączył się nowy głos. Ludzki, drżący z wściekłości.

– Antychryst!

Miller zamrugał, wracając do rzeczywistości, i wyłączył przekaz z Erosa. Transport więźniów sunął leniwie przez dok z kilkunastoma mormońskimi technikami przywiązanymi do barierek. Jednym z nich był młody mężczyzna z twarzą pobrużdżoną trądzikiem i nienawiścią w oczach. Patrzył na Millera.

– Jesteś Antychrystem, ty pokraczny nibyczłowieku! Bóg cię zna! Będzie o tobie pamiętał!

Miller uchylił kapelusza w stronę więźniów.

– Gwiazdom lepiej bez nas – powiedział, ale zbyt cicho, by usłyszał go ktokolwiek poza Julie.


* * *

Przed Nauvoo leciało dwanaście holowników z niewidoczną z oddali siecią cum z nanorurek. Miller widział tylko, jak potężny Behemot, będący częścią stacji Tycho w równym stopniu co ściany i powietrze, przesuwa się w leżu, otrząsa i zaczyna ruszać. Ognie silników holowników oświetliły wewnętrzne powierzchnie stacji, migocząc w idealnie zaplanowanym tańcu jak światełka na choince. Przez stalowe kości Tycho przeszedł ledwie odczuwalny dreszcz. Za osiem godzin Nauvoo znajdzie się dość daleko, by jego wielkie silniki można było włączyć bez narażania stacji na strumień plazmy z dysz. Dotarcie do Erosa zajmie mu potem jeszcze ponad dwa tygodnie.

Miller znajdzie się tam za osiemdziesiąt godzin.

– Oi, Pampaw – powiedział Diogo. – Koniec-koniec?

– Tak – przyznał Miller, wzdychając. – Jestem gotowy. Zbierzmy wszystkich.

Chłopak wyszczerzył się w uśmiechu. Od przejęcia Nauvoo Diogo ozdobił sobie trzy z przednich zębów jaskrawoczerwonymi dekoracjami. Najwyraźniej miało to jakieś głębokie znaczenie w kulturze młodych stacji Tycho, być może świadczyło o sprawności, pewnie seksualnej. Miller poczuł ulgę, że nie musi już dzielić z nim pryczy w kabinie chłopaka.

Teraz, gdy kierował ochroną z ramienia SPZ, prowizoryczna natura grupy stała się bardziej ewidentna. Był czas, gdy sądził, że SPZ stanowi siłę, która mogłaby zagrozić Ziemi lub Marsowi w wypadku wojny. Z pewnością mieli więcej pieniędzy i zasobów, niż podejrzewał. Mieli Freda Johnsona. Teraz także Ceres, przynajmniej tak długo, jak zdołają ją utrzymać. Zaatakowali stację Tot i wygrali.

A jednak ta sama młodzież, z którą ruszył do ataku, zajmowała się też opanowaniem protestów na Nauvoo i ponad połowa z nich znajdzie się na statku saperskim, który wyruszy na Erosa. Było to coś, czego nigdy nie zrozumiałby Havelock. Zresztą nie zrozumiałby tego także Holden. Może nikt, kto żył, mając pewność i wsparcie naturalnej atmosfery, nigdy nie zaakceptowałby do końca potęgi i kruchości społeczeństwa opartego na robieniu tego, co wymagało zrobienia, na byciu szybkim i elastycznym, tak jak SPZ. Na staniu się elastycznym.

Jeśli Fred nie zdoła doprowadzić do traktatu pokojowego, SPZ nigdy nie wygra z dyscypliną i jednością floty planet wewnętrznych. Z drugiej strony, nigdy nie przegrają. Wojna bez końca.

Choć właściwie, czym była historia, jeśli nie właśnie tym?

I jak dostęp do gwiazd miał cokolwiek zmienić?

Idąc do swojego mieszkania, otworzył w terminalu prośbę o połączenie. Na ekranie pojawił się Fred Johnson, zmęczony, ale czujny.

– Miller – przywitał go.

– Szykujemy się do wyruszenia, jeśli broń jest gotowa.

– Właśnie ją ładują – odpowiedział Fred. – Jest tam dość materiału rozszczepialnego, żeby powierzchnia Erosa nie nadawała się do zbliżenia przez całe lata. Uważaj na niego. Jeśli jeden z twoich chłopców pójdzie zapalić w niewłaściwym miejscu, nie będziemy w stanie zdobyć nowych min. Nie na czas.

Nie wszyscy zginiecie. Cenna była broń, nie ludzie.

– Tak, będę na nią uważał – potwierdził Miller.

– Rosynant już wyleciał.

Miller nie musiał o tym wiedzieć, więc Fred miał jakiś powód, by o tym wspomnieć. Jego starannie neutralny ton nadał wypowiedzi wrażenie oskarżenia. Jedyna kontrolowana próbka protomolekuły opuściła strefę wpływów Freda.

– Polecimy mu na spotkanie i będziemy mieć dość czasu, żeby przegonić wszystkich z Erosa – powiedział Miller. – Nie powinno być problemów.

Na małym ekranie trudno było stwierdzić, na ile szczery był uśmiech Freda.

– Mam nadzieję, że twoi przyjaciele sobie z tym poradzą – skomentował.

Miller poczuł coś dziwnego. Jakby pustkę pod mostkiem.

– To nie są moi przyjaciele – odpowiedział, zachowując lekki ton.

– Nie?

– W zasadzie nie mam przyjaciół. Raczej sporo ludzi, z którymi kiedyś pracowałem – wyjaśnił.

– Pokładasz sporo wiary w Holdenie – powiedział Fred, robiąc z tego prawie pytanie. A przynajmniej wyzwanie.

Miller uśmiechnął się, wiedząc, że Fred też nie wiedział, czy mówi szczerze.

– To nie wiara. Ocena charakteru – powiedział.

Fred się zaśmiał.

– I to dlatego właśnie nie masz przyjaciół.

– To jeden z powodów – przyznał Miller.

Nie było nic więcej do powiedzenia, więc zerwał połączenie. I tak prawie dotarł do swojej kwatery.

Nie była wyszukana. Anonimowa kostka w stacji, mająca jeszcze mniej charakteru niż jego stare miejsce na Ceres. Usiadł na koi i sprawdził na terminalu status statku saperskiego. Wiedział, że powinien po prostu iść do doków. Zbierali się tam pozostali z Diogo i choć było to bardzo mało prawdopodobne, żeby wszyscy przybyli na czas po pełnych prochów imprezach przed misją, to jednak istniała taka możliwość. On nie mógł się czymś takim tłumaczyć.

Julie siedziała ukryta w jego głowie, w przestrzeni tuż za oczami. Złożyła nogi prawie w pozycji lotosu. Była piękna. Była taka jak Fred, Holden i Havelock. Kimś urodzonym w studni ciążenia, kto przybył do Pasa z własnego wyboru. I dla niego zginęła. Przyszła po pomoc, a przez to zabiła Erosa. Gdyby tam została, na tym upiornym statku...

Przekrzywiła głowę, a włosy poruszyły się wbrew obrotowemu ciążeniu. W jej oczach zobaczył pytanie. Oczywiście, miała rację. To jedynie spowolniłoby sprawy, być może. W żadnym razie by ich nie powstrzymało. Protogen i Dresden w końcu by ją znaleźli. Znaleźli to. Albo wrócili i wykopali nową próbkę. Nic by ich nie powstrzymało.

A wiedział – tak jak znał samego siebie – że Julie nie była taka jak inni. Rozumiała Pas i Pasiarzy, rozumiała potrzebę parcia dalej. Jeśli nie do gwiazd, to przynajmniej blisko nich. Dostępne dla niej luksusy były czymś, czego Miller nigdy nie zaznał i nigdy nie doświadczy. Ale odwróciła się od tego. Przybyła tutaj i została, nawet gdy zagrozili sprzedażą jej ścigacza. Jej dzieciństwa. I dumy.

Dlatego ją kochał.

Kiedy Miller dotarł do doku, stało się jasne, że coś się wydarzyło. Zobaczył to w sposobie, w jaki trzymali się dokerzy, oraz w ich na wpół rozbawionych, na wpół zadowolonych spojrzeniach. Miller zgłosił przybycie i przeczołgał się przez niewygodną śluzę w stylu Ojin-Gouch, przestarzałą o siedemdziesiąt lat i niewiele większą od wyrzutni torped, wkraczając do ciasnej przestrzeni załogowej Talbot Leeds. Statek wyglądał, jakby zespawano go z dwóch mniejszych jednostek, nie zwracając szczególnej uwagi na wygodę. Prycze przeciążeniowe zestawiono po trzy, jedna nad drugą, powietrze pachniało starym potem i gorącym metalem. Ktoś palił marihuanę na tyle niedawno, że filtry jeszcze nie usunęły woni. Diogo siedział tam w towarzystwie kilku innych chłopaków. Każdy z nich miał inny strój, ale też każdy miał na ramieniu opaskę SPZ.

– Oi, Pampaw. Ma á dir górną pryczę.

– Dzięki – rzucił Miller. – Doceniam to.

Trzynaście dni. Będzie musiał spędzić trzynaście dni, dzieląc tę małą przestrzeń z ekipą saperską. Trzynaście dni wciśnięcia w prycze, z megatonami min atomowych w ładowni statku. A jednak pozostali się uśmiechali. Miller wspiął się na pryczę przeciążeniową zaklepaną dla niego przez Diogo i ruchem podbródka wskazał pozostałych.

– Ktoś ma dziś urodziny?

Diogo wzruszył ramionami w wyszukany sposób.

– Czemu wszyscy mają tak cholernie dobry nastrój? – zapytał Miller ostrzej, niż zamierzał.

Diogo się nie obraził. Uśmiechnął się, szczerząc czerwono-białe zęby.

– Audi-nichts?

– Nie, nie słyszałem, bo inaczej bym nie pytał – powiedział Miller.

– Mars postąpił słusznie – wyjaśnił Diogo. – Odebrali strumień z Erosa, dodali dwa do dwóch i...

Chłopak walnął pięścią w otwartą dłoń. Miller próbował zrozumieć, co chłopak chce powiedzieć. Zaatakowali Erosa? Zniszczyli Protogen?

Ach. Protogen. Protogen i Mars. Miller kiwnął głową.

– Stacja badawcza na Febe – powiedział. – Mars poddał ją kwarantannie.

– Pieprzyć kwarantannę, Pampaw. Wysterylizowali ją, oni. Księżyca nie ma. Zrzucili tam dość bomb, żeby rozbić go na atomy.

Lepiej, żeby tak było, pomyślał Miller. To nie był duży księżyc. Jeśli Mars naprawdę go zniszczył, a na wyrzuconych w przestrzeń odłamkach została jakaś protomolekuła...

– Tu sabez? – zapytał Diogo. – Teraz są po naszej stronie. Zrozumieli. Sojusz Marsa z SPZ.

– Chyba nie myślisz tak na poważnie – odpowiedział Miller.

– Nie – potwierdził Diogo pełen samozadowolenia z przyznania, że jego nadzieje były wątłe i prawdopodobnie fałszywe. – Ale co nam szkodzi marzyć, que no?

– Tak myślisz? – rzucił Miller, kładąc się.

Żel przeciążeniowy był zbyt sztywny, bo dostosować się do jego ciała przy panującym w doku ciążeniu jednej trzeciej g, ale nie był niewygodny. Sprawdził wiadomości na ręcznym terminalu i faktycznie, ktoś w marsjańskiej flocie podjął decyzję. Użyli całkiem sporo sprzętu, biorąc pod uwagę, że znajdują się w trakcie wojny, ale mimo wszystko go wysłali. Saturn miał od dzisiaj jeden księżyc mniej, za to wzbogacił się o drobny, nieuformowany jeszcze, cienki pierścień – jeśli po wybuchach zostało w ogóle dość materii na coś takiego. Dla niedoświadczonego oka Millera wyglądało to tak, jakby wybuchy zaplanowano, by pozostałości zostały zepchnięte w ochronny, miażdżący uścisk ciążenia gazowego olbrzyma.

Głupio było myśleć, że w związku z tym marsjański rząd nie będzie chciał dostać próbki protomolekuły. Naiwne było udawanie, że dowolna organizacja tej wielkości i złożoności była jednomyślna w jakiejkolwiek sprawie, a już szczególnie tak niebezpiecznej i potencjalnie zmieniającej świat, jak ta.

A jednak.

Być może sama świadomość, że ktoś po drugiej stronie podziału wojskowego i politycznego zobaczył te same dowody, co oni, i wyciągnął identyczne wnioski... Może zostawiało to trochę miejsca na nadzieję. Przełączył terminal ręczny z powrotem na strumień z Erosa. Spod niezorganizowanego hałasu przebijał się silny pulsujący rytm. Głosy przybierały na sile i znowu cichły. Strumienie danych nakładały się na siebie, a serwery rozpoznawania wzorców spalały każdy wolny cykl, próbując doszukać się czegoś w powstałym bałaganie. Julie wzięła go za rękę we śnie tak przekonującym, że prawie mógł udawać, że to czuje.

Twoje miejsce jest przy mnie, powiedziała.

Gdy tylko będzie po wszystkim, pomyślał. Prawda, że ciągle przesuwał w dal punkt końcowy tej sprawy. Najpierw odnalezienie Julie, potem jej pomszczenie, a teraz zniszczenie projektu, który kosztował ją życie. Jednak po osiągnięciu tego wszystkiego mógł odpuścić.

Miał jeszcze po prostu tę jedną, ostatnią sprawę do załatwienia.

Dwadzieścia minut później zabrzmiał klakson. Po kolejnych trzydziestu włączyły się silniki, wciskając go w żel przeciążeniowy w miażdżącym stawy wysokim ciągu na trzynaście dni, z przerwami przy jednym g na funkcje biologiczne co cztery godziny. A kiedy będzie po wszystkim, na wpół przeszkolona załoga do wszystkiego zajmie się rozmieszczaniem atomowych min zdolnych do odparowania ich w razie jakiegoś błędu.

Ale przynajmniej będzie tam Julie. Nie naprawdę, ale.

Nie szkodziło marzyć.



* * *




4 „Hymny Kościoła Jezusa Chrystusa Świętych w Dniach Ostatnich”, Intellectual Reserve, Inc., 1998.





Rozdział czterdziesty siódmy





Holden


Nawet kojarzący się z mokrą celulozą smak odtworzonych, sztucznych jajek nie wystarczył, by przygasić ciepły blask satysfakcji Holdena. Wsuwał udawane jajka, próbując się nie szczerzyć. Siedzący po jego lewej stronie w kambuzie Amos jadł z mlaskaniem. Aleks po prawej przesuwał jajka na talerzu kawałkiem równie udawanego tostu. Po drugiej stronie stołu Naomi popijała herbatę i spoglądała na niego spod włosów. Stłumił chęć mrugnięcia do niej.

Rozmawiali o tym, jak powiedzieć o sprawie załodze, ale nie doszli do porozumienia. Holden nie znosił ukrywania czegokolwiek. Utrzymywanie sprawy w sekrecie sprawiało, że wydawała się wstydliwa lub brudna. Rodzice wychowali go w przekonaniu, że seks jest czymś, co robi się w prywatności nie dlatego, że jest zawstydzający, tylko z powodu intymności. Przy pięciu ojcach i trzech matkach w jego domu układy seksualne były zawsze skomplikowane, ale nigdy nie ukrywano przed nim rozmów na temat tego, kto będzie z kim spał. Pozostawiło to w nim silną awersję do ukrywania własnej aktywności.

Z drugiej strony Naomi sądziła, że nie powinni robić niczego, co zaburzyłoby delikatną równowagę załogi, a Holden ufał jej instynktowi. W dynamice grupy orientowała się znacznie lepiej od niego. W związku z czym na razie trzymał się jej decyzji.

Zresztą, czułby się tak, jakby się chwalił, a to byłoby nieuprzejme.

– Możesz mi podać pieprz, Naomi? – poprosił, utrzymując neutralny i profesjonalny ton.

Amos gwałtownie uniósł głowę i z głośnym klekotem upuścił widelec na talerz.

– Jasna cholera, robicie to!

– Uch – wydobył z siebie Holden. – Co?

– Coś mi nie grało, od kiedy wróciliśmy na Rosa, ale nie mogłem dojść, co takiego. Ale o to chodzi! W końcu bawicie się w chowanie łasicy.

Holden zamrugał, patrząc na wielkiego mechanika niepewny, co powiedzieć. Zerknął na Naomi, szukając oparcia, ale ona opuściła głowę i ukryła twarz za włosami. Jej ramiona trzęsły się w cichym śmiechu.

– Jezu, kapitanie – powiedział Amos z szerokim uśmiechem na twarzy. – Nie śpieszyłeś się. Gdyby rzucała się w ten sposób na mnie, dawno pogrążyłbym się po szyję.

– Uch – powiedział Aleks, wyglądając na dostatecznie wstrząśniętego, by stało się jasne, że nie widział tego, co Amos. – Rety.

Naomi przestała się śmiać i wytarła łzy z kącików oczu.

– Spaleni – powiedziała.

– Słuchajcie. Chłopaki, musicie wiedzieć, że to nie wpłynie na nasze... – zaczął Holden, ale Amos przerwał mu prychnięciem.

– Hej, Aleks – powiedział.

– Jo – odpowiedział pilot.

– Czy rżnięcie pierwszej przez kapitana zrobi z ciebie fatalnego pilota?

– Nie sądzę – odpowiedział z uśmiechem Aleks, przesadnie podkreślając akcent.

– Co dziwne, ja nie czuję potrzeby stania się złym mechanikiem.

Holden spróbował ponownie.

– Myślę, że to ważne, by...

– Kapitanie? – kontynuował Amos, ignorując go. – Przyjmij do wiadomości, że gówno nas to obchodzi i nie przeszkodzi nam to w wykonywaniu pracy, więc ciesz się, bo za kilka dni i tak pewnie będziemy martwi.

Naomi znów zaczęła się śmiać.

– Dobra – powiedziała. – To znaczy, wszyscy wiedzą, że robię to tylko, żeby dostać awans. A zaraz, racja. Jestem już pierwszym oficerem. Hej, mogę być teraz kapitanem?

– Nie – odpowiedział Holden ze śmiechem. – To gówniana robota. Nigdy nie prosiłbym cię o jej wykonywanie.

Naomi uśmiechnęła się szeroko i wzruszyła ramionami. Widzisz? Nie zawsze mam rację. Holden zerknął na Aleksa, który patrzył na niego ze szczerym uczuciem, wyraźnie zadowolony z tego, że są razem z Naomi. Wydawało się, że wszystko jest w porządku.


* * *

Eros kręcił się jak ziemniak z grubą skórką skały kryjącą w środku koszmary. Aleks podprowadził ich dość blisko, by przeprowadzić gruntowne skanowanie stacji. Asteroida rosła na ekranie Holdena, aż wreszcie wyglądała tak, jakby można jej było dotknąć. Przy drugiej stacji na mostku Naomi oświetlała powierzchnię lidarem, szukając czegokolwiek, co mogło stanowić zagrożenie dla załóg frachtowców z Tycho, mających tu przylecieć za kilka dni. Na wyświetlaczu taktycznym Holdena było widać, jak statek naukowy floty ONZ wciąż wyhamowuje w kierunku Erosa, mając tuż obok eskortę.

– Nadal się nie odzywają, co? – zapytał Holden.

Naomi pokręciła głową, po czym dotknęła ekranu i wysłała do jego stacji informacje z monitorowania łączności.

– Tak – potwierdziła. – Ale nas widzą. Już od kilku godzin odbijają od nas radar.

Holden postukał palcami w poręcz fotela, zastanawiając się nad dostępnymi opcjami. Było możliwe, że modyfikacje kadłuba Rosa wprowadzone na Tycho zdołały oszukać oprogramowanie do rozpoznawania zainstalowane na ziemskiej korwecie. Mogli zignorować Rosa, uznając go za gazowca z Pasa, który akurat znalazł się w pobliżu. Jednak Ros leciał bez transpondera, co czyniło go nielegalnym – niezależnie od pokazywanej konfiguracji kadłuba. Fakt, że korweta nie próbowała ostrzegać statku lecącego bez identyfikacji, sprawiał, że Holden robił się nerwowy. Pas i planety wewnętrzne były w stanie aktywnej wojny. Statek Pasiarzy bez identyfikacji trzymał się w pobliżu Erosa, do którego leciały dwie ziemskie jednostki. Nie było mowy, by mógł ich zignorować jakikolwiek kapitan mający choć pół mózgu.

Milczenie korwety znaczyło coś innego.

– Mam przeczucie, Naomi, że ta korweta zamierza spróbować nas rozwalić – stwierdził Holden z westchnieniem.

– Ja bym tak właśnie zrobiła – odpowiedziała.

Holden wystukał na fotelu ostatni skomplikowany rytm, po czym założył słuchawki.

– No dobrze, w takim razie pewnie zrobię pierwszy ruch – skomentował.

Nie chcąc, by ich rozmowa była publiczna, Holden wycelował w ziemską korwetę zestaw laserów Rosynanta i przesłał standardową prośbę o nawiązanie połączenia. Po kilku sekundach kontrolka połączenie nawiązane zaświeciła się na zielono, a w jego uszach zabrzmiał cichy szum tła. Holden czekał, ale statek ONZ nie zaoferował powitania. Chcieli, żeby odezwał się jako pierwszy.

Włączył mikrofon, przełączając się na kanał ogólnookrętowy.

– Aleks, ruszamy. Na razie jeden g. Jeśli nie zdołam przekonać tego gościa, będziemy strzelać. Bądź gotów do użycia broni.

– Potwierdzam – odpowiedział Aleks. – Tak na wszelki wypadek przechodzę na koktajl.

Holden zerknął na stanowisko Naomi, ale przełączyła się już na ekran taktyczny i kazała Rosowi wyliczyć kąty strzału i taktykę zagłuszania dwóch zbliżających się jednostek. Jak dotąd Naomi uczestniczyła tylko w jednej bitwie, ale już reagowała jak doświadczony weteran. Uśmiechnął się do niej i odwrócił, zanim zorientowała się, że na nią patrzy.

– Amos? – zapytał.

– Wszystko tu pozamykane i w gotowości, kapitanie. Ros uderza kopytem o ziemię. Chodźmy skopać komuś tyłek.

Miejmy nadzieję, że to nie będzie konieczne, pomyślał Holden.

Z powrotem włączył mikrofon.

– Mówi kapitan James Holden z Rosynanta, do kapitana zbliżającej się korwety Floty Organizacji Narodów Zjednoczonych, nazwa nieznana. Proszę odpowiedzieć.

– Rosynant – usłyszał w słuchawkach po chwili szumów. – Natychmiast zejść z naszego kursu. Jeśli nie zaczniesz odlatywać od Erosa z największą możliwą prędkością, otworzymy ogień.

Głos brzmiał młodo. Starzejąca się korweta z nudnym zadaniem eskortowania statku mapującego asteroidy zdecydowanie nie była pożądanym przydziałem. Kapitanem był pewnie porucznik bez znajomości i wielkich perspektyw. Niedoświadczony, ale może widzieć w konfrontacji szansę na wykazanie się przed przełożonymi. W tej sytuacji kilka następnych minut było bardzo zdradliwych.

– Przepraszam – odpowiedział Holden. – Wciąż nie wiem, jak nazywa się statek ani jego kapitan. Ale nie mogę spełnić twojej prośby. Właściwie to nie mogę nikomu pozwolić wylądować na Erosie. Będziesz musiał przestać zbliżać się do stacji.

– Rosynant, chyba nie...

Holden przejął kontrolę nad systemem celowniczym Rosa i zaczął namierzać zbliżającą się korwetę laserem celowniczym.

– Wyjaśnię ci, co się tu dzieje – powiedział. – W tej chwili patrzysz na swoje czujniki i widzisz coś, co wygląda na zbudowany domowym sposobem gazowiec, od którego głupieje oprogramowanie do rozpoznawania statków. I nagle, znaczy w tej chwili, ten grat namierza cię najnowocześniejszym systemem celowniczym.

– My nie...

– Nie kłam. Wiem, co się dzieje. Sytuacja wygląda tak. Pomimo wyglądu mój statek jest nowszy, szybszy, twardszy i lepiej uzbrojony od twojego. Jedyny sposób, w jaki mogę to udowodnić, to otworzyć ogień, ale naprawdę wolałbym tego uniknąć.

– Grozisz mi, Rosynant? – powiedział młody głos w słuchawkach Holdena tonem brzmiącym arogancją i niedowierzaniem.

– Tobie? Nie – zapewnił Holden. – Grożę temu wielkiemu, tłustemu, ociężałemu i nieuzbrojonemu statkowi, który zapewne masz ochraniać. Jeśli będziecie dalej lecieć w stronę Erosa, wyślę w niego wszystko, co mam. Gwarantuję, że całkowicie skasujemy to latające laboratorium. Oczywiście, możliwe jest, że w tym czasie ty dorwiesz nas, ale twoja misja i tak będzie przegrana, prawda?

Na łączu znowu zapadła cisza przerywana tylko sykiem promieniowania tła.

Gdy przyszła odpowiedź, dostał ją przez pokładowy interkom.

– Zatrzymują się, kapitanie – powiedział Aleks. – Właśnie wdepnęli po hamulcach. Przy obecnym ciągu osiągną względne zero jakieś dwa miliony kilometrów od nas. Mam ruszyć w ich stronę?

– Nie, ustaw nas z powrotem na stacjonarnej pozycji względem Erosa – odpowiedział Holden.

– Potwierdzam.

– Naomi – powiedział Holden, obracając fotel w jej stronę. – Czy robią coś jeszcze?

– Nie widzę niczego przez śmieci z dysz. Ale mogą wysyłać wiadomości kierunkowe w każdą inną stronę i nigdy się o tym nie dowiemy – odpowiedziała.

Holden wyłączył interkom. Przez chwilę drapał się po głowie, po czym rozpiął pasy.

– No cóż, na razie ich zatrzymaliśmy. Idę do kibla, a potem wezmę coś do picia. Chcesz coś?


* * *

– Wiesz, on się nie myli – powiedziała Naomi później tego wieczora.

Holden unosił się w nieważkości na pokładzie dowodzenia metr od konsoli. Zgasił światła pokładowe i kabina była ciemna jak w księżycową noc. Aleks i Amos spali dwa pokłady niżej, ale równie dobrze mogli być milion lat świetlnych stąd. Naomi wisiała w pobliżu swojego stanowiska, dwa metry dalej, z włosami rozpuszczonymi i dryfującymi wokół niej jak czarna chmura. Panel z tyłu oświetlał jej twarz z profilu: długie czoło, płaski nos, duże wargi. Widział, że ma zamknięte oczy. Miał wrażenie, że są jedynymi ludźmi w całym wszechświecie.

– Kto się nie myli? – zapytał, żeby coś powiedzieć.

– Miller – wyjaśniła jak coś bardzo oczywistego.

– Nie mam pojęcia, o czym mówisz.

Naomi się roześmiała, po czym machnęła jedną ręką, by obrócić ciało i skierować się twarzą w jego stronę. Oczy miała teraz otwarte, choć przy oświetleniu przez panel za plecami widział je tylko jako ciemne studnie na twarzy.

– Rozmyślałam nad Millerem – wyjaśniła. – Źle go potraktowałam na Tycho. Zignorowałam go, bo ty byłeś na niego zły. A byłam mu winna coś lepszego.

– Dlaczego?

– Uratował ci życie na Erosie.

Holden parsknął, ale mówiła dalej.

– Gdy byłeś we flocie – powiedziała w końcu – co miałeś zrobić w przypadku, gdyby ktoś zwariował na statku? Gdyby zaczął robić rzeczy, które narażały wszystkich?

– Trzeba go unieruchomić i usunąć jako zagrożenie dla statku i załogi – opowiedział Holden, sądząc, że dalej rozmawiają o Millerze. – Ale Fred nie...

Naomi mu przerwała.

– A jeśli trwa wojna? – spytała. – W środku bitwy?

– Jeśli nie da się go łatwo związać, dowódca wachty ma obowiązek chronić statek i załogę, stosując wszelkie dostępne środki.

– Nawet zabicie go?

– Jeśli to jedyny możliwy sposób – potwierdził Holden. – Jasne. Ale to musiałyby być jedynie najtrudniejsze możliwe okoliczności.

Naomi przytaknęła ręką, nadając przy tym ciału powolny obrót w przeciwną stronę. Zatrzymała go odruchowym gestem. Holden całkiem nieźle radził sobie w nieważkości, ale nigdy nie będzie aż tak dobry.

– Pas to sieć – powiedziała Naomi. – To jak jeden wielki, rozproszony statek. Mamy węzły tworzące powietrze, wodę, zasilanie czy materiały strukturalne. Te węzły mogą być rozdzielone milionami kilometrów próżni, ale to nie czyni ich ani trochę mniej powiązanymi.

– Widzę, dokąd to prowadzi – stwierdził Holden, wzdychając. – Dresden był szaleńcem na statku, a Miller zastrzelił go, żeby ochronić pozostałych. Poczęstował mnie taką przemową na Tycho. Od niego też jej nie kupiłem.

– Dlaczego?

– Ponieważ – zaczął Holden – Dresden nie stanowił natychmiastowego zagrożenia. Był tylko wrednym, złym człowiekiem w drogim garniturze. Nie miał pistoletu w ręku ani palca na detonatorze bomby. A ja nigdy nie zaufam komuś wierzącemu, że ma prawo w pojedynkę wymierzać sprawiedliwość i zabijać ludzi.

Holden oparł się stopą o ściankę i odepchnął na tyle, by przesunąć się nieco bliżej Naomi – na tyle blisko, by widzieć jej oczy i odczytać reakcję na swoje słowa.

– Jeśli ten statek badawczy znowu ruszy w stronę Erosa, poślę w niego wszystkie posiadane torpedy i powiem sobie, że chroniłem resztę Układu Słonecznego przed tym, co znajduje się na Erosie. Ale nie zacznę do niego strzelać już teraz tylko dlatego, że on może zdecyduje się znowu ruszyć na Erosa, bo to morderstwo. To, co zrobił Miller, było morderstwem.

Naomi uśmiechnęła się do niego, potem chwyciła go za ubranie i przyciągnęła dość blisko, by móc go pocałować.

– Możesz być najlepszą osobą, jaką znam. Ale jesteś kompletnie bezkompromisowy w sprawach, które uważasz za słuszne, i tego właśnie nienawidzisz u Millera.

– Tak?

– Owszem – potwierdziła. – On też jest całkowicie bezkompromisowy, tyle że ma inną wizję sposobu działania świata. Nienawidzisz tego. Dla Millera Dresden stanowił aktywne zagrożenie statku. Każda sekunda, gdy Dresden pozostawal przy życiu, narażała wszystkich innych wokół. Dla Millera to była samoobrona.

– Ale on się myli. Facet był bezradny.

– Ten facet przekonał flotę ONZ do przekazania jego firmie najnowocześniejszych statków – powiedziała. – Namówił swoją firmę do zamordowania półtora miliona ludzi. Wszystko, co Miller powiedział o powodach, dla których protomolekuła powinna zostać u nas, w równym stopniu dotyczy też Dresdena. Jak długo siedziałby w więzieniu SPZ, zanim znalazłby przekupnego strażnika?

– Byłby więźniem – zaprotestował Holden, czując, jak wymyka mu się ten argument.

– Byłby potworem z władzą, dostępem i sojusznikami gotowymi na zapłacenie każdej ceny, by utrzymać jego projekt naukowy – odpowiedziała Naomi. – I jako Pasiarka mówię ci, że Miller się nie mylił.

Holden nie odpowiedział, unosił się tylko obok Naomi, utrzymując się na jej orbicie. Czy bardziej złościło go zabicie Dresdena, czy podjęcie przez Millera decyzji sprzecznej z jego osądem?

A Miller wiedział. Gdy Holden powiedział mu, żeby znalazł sobie własny transport na Tycho, zobaczył to w smutnej twarzy detektywa. Miller wiedział, że go to czeka, i nie próbował protestować. To znaczyło, że Miller dokonał wyboru całkowicie świadom kosztów i był gotowy je ponieść. A to coś znaczyło. Holden nie był pewny, co takiego, ale coś.

Na ścianie zaczęła migać czerwona kontrolka, a panel Naomi obudził się i zaczął rzucać dane na ekran. Złapała oparcie fotela i opuściła się na niego, po czym szybko wcisnęła kilka przycisków.

– Cholera – rzuciła.

– Co się dzieje?

– Ta korweta albo statek badawczy najwyraźniej wezwały pomoc – wyjaśniła Naomi, wskazując na ekran. – Lecą do nas statki z całego Układu.

– Ile ich jest? – zapytał Holden, próbując lepiej przyjrzeć się ekranowi.

Naomi wydobyła cichy dźwięk z głębi gardła, gdzieś w pół drogi między kaszlnięciem a śmiechem.

– Tak na oko? Wszystkie.





Rozdział czterdziesty ósmy





Miller


– Jesteś i cię nie ma – powiedziała transmisja z Erosa przez na wpół losowe dudnienie szumu. – Jesteś i cię nie ma. Jesteś i cię nie ma.

Stateczek zadrżał i podskoczył. Uwiązany w pryczy przeciążeniowej technik SPZ posłał wiązankę przekleństw, odznaczającą się dużą inwencją twórczą i stosunkowo niewielką ilością jadu. Miller zamknął oczy, próbując zablokować mdłości, do których prowadziły drobne manewry przy niestandardowym dokowaniu. Po wielu dniach uciążliwego przyśpieszenia i równie męczącego hamowania drobne zmiany kierunku wydawały się sztuczne i dziwne.

– Jesteś, jesteś, jesteś, jesteś, jesteś, jesteś...

Spędził trochę czasu, słuchając wiadomości. Trzy dni po opuszczeniu Tycho rozniosła się informacja o udziale Protogenu w tym, co działo się na Erosie. O dziwo, nie doniósł o tym Holden. Od tego czasu korporacja przeszła drogę od całkowitego zaprzeczania, przez obwinianie podwykonawcy, do przywołania immunitetu w ramach ustaw o zachowaniu tajemnicy wojskowej Ziemi. Nie wyglądało to dla nich najlepiej. Ziemia nadal utrzymywała blokadę Marsa, ale uwaga przesunęła się na zmagania o władzę na Ziemi, a flota marsjańska zwolniła lot, dając ziemskim siłom trochę więcej czasu, zanim konieczne będzie podjęcie jakichś długofalowych decyzji. Wyglądało na to, że przynajmniej opóźnili armagedon o kilka tygodni. Miller znalazł w tym pewne pocieszenie. Ale był też zmęczony.

Znacznie częściej słuchał głosu Erosa. Czasami oglądał również strumienie wideo, ale zwykle tylko słuchał. W ciągu godzin i dni zaczął słyszeć jeśli nie wzory, to przynajmniej wspólne struktury. Niektóre głosy dobiegające z umierającej stacji były spójne – prawdopodobnie byli to prezenterzy wiadomości i komentatorzy, nadreprezentowani w dźwiękowych archiwach. Wydawało się, że występują też pewne określone tendencje w tym, co z braku lepszego określenia nazywał muzyką. Godziny losowych, zmiennych szumów i wyrwane strzępy zwrotów zanikały, a Eros chwytał się jakiegoś słowa lub frazy, skupiając się na niej z coraz większą intensywnością, aż wszystko się rozsypywało i wracała losowość.

– ...jesteś, jesteś, jesteś, JESTEŚ, JESTEŚ, JESTEŚ...

Nie jesteś, pomyślał Miller, a statek nagle szarpnął się, przesuwając żołądek Millera o jakieś piętnaście centymetrów. Chwilę później rozległa się seria głośnych uderzeń i krótki sygnał klaksonu.

– Dieu! Dieu! – krzyknął ktoś. – Bomby son vamen roja! Usmażysz nas wszystkich! Usmażysz toda!

Rozległy się zwykłe uprzejme chichoty, wzbudzane podczas podróży przez ten sam żart, a chłopak, który go wykrzyczał – pryszczaty Pasiarz mający najwyżej piętnaście lat – wyszczerzył się zadowolony własnym dowcipem. Jeśli nie przestanie, ktoś pobije go łomem, zanim ruszą z powrotem na Tycho. Jednak Miller uznał, że nie on będzie tym kimś.

Potężny skok do przodu pchnął go mocno na pryczę, a potem ciążenie wróciło, znajome trzy dziesiąte g. Może odrobinę więcej. Tylko że przy śluzach skierowanych w dół statku pilot musiał przyczepić się brzuchem do powierzchni Erosa. Ciążenie ruchu odśrodkowego zrobiło z dotychczasowego sufitu nową podłogę, dolne prycze znalazły się na górze, a podczas rozmieszczania bomb atomowych w dokach wszyscy będą musieli wspinać się w górę na zimną, ciemną skałę, która będzie próbować wyrzucić ich w próżnię.

Przyjemności akcji sabotażowych.

Miller założył skafander. Po robionych na potrzeby wojska skafandrach z Rosynanta zbieranina różnorodnego sprzętu SPZ przypominała ubrania z trzeciej ręki. Jego skafander śmierdział cudzym ciałem, a osłona twarzowa z mylaru była zniekształcona w miejscu, w którym naprawiono pęknięcie. Nie chciał wiedzieć, co stało się z biednym draniem, który to wcześniej nosił. Buty magnetyczne miały grubą warstwę skorodowanego plastiku i starego błota między płytami oraz mechanizm aktywujący tak stary, że Miller czuł, jak włącza się i wyłącza, jeszcze zanim ruszył nogą. Opanowała go wizja skafandra na zawsze przyczepiającego się do Erosa.

Poprawiło mu to humor. Twoje miejsce jest przy mnie, powiedziała jego prywatna Julie. Co było prawdą, a teraz, gdy się tu znalazł, miał całkowitą pewność, że stąd nie odleci. Zbyt długo był gliniarzem i sam pomysł ponownego przyłączenia się do ludzkości sprawiał, że czuł się zmęczony. Przybył tu wykonać swoje ostatnie zadanie. A potem koniec.

– Oi! Pampaw!

– Idę – rzucił Miller. – Nie pędź tak. Stacja przecież nigdzie nie odleci.

– Tęcza to krąg, którego nie widzisz. Nie widzisz. Nie widzisz – powiedział Eros słowami dziecięcej piosenki.

Miller przyciszył swój strumień.

Skalista powierzchnia stacji nie zapewniała praktycznie żadnego zaczepu dla skafandrów i manipulatorów. Dwa z pozostałych statków wylądowały na biegunach, gdzie nie występowała siła odśrodkowa wymagająca zwalczenia, ale siła Coriolisa wywoływała u wszystkich nieustanne mdłości. Zespół Millera musiał się trzymać odsłoniętych metalowych płyt doku – przywierał do nich jak mucha patrząca w bezdenną gwiezdną otchłań.

Przygotowanie rozmieszczenia bomb jądrowych nie było trywialnym zadaniem. Jeśli wybuchy nie przekażą skale dostatecznej energii, powierzchnia może wystygnąć dostatecznie, by ktoś zaryzykował posadzenie na niej zespołu badawczego, zanim korona słońca pochłonie asteroidę i wciąż tkwiące przy niej pozostałości Nauvoo. Nawet pomimo zatrudnienia najlepszych umysłów Tycho istniało też ryzyko, że wybuchy nie będą zsynchronizowane. Gdyby fale ciśnienia wędrujące przez skały uległy nieprzewidzianemu nałożeniu i wzmocnieniu, stacja mogła pęknąć jak jajko, rozsiewając protomolekułę przez rozległą pustkę Układu Słonecznego jak garść pyłu na wietrze. Różnica między sukcesem a porażką mogła być dosłownie kwestią metrów.

Miller wypełzł przez śluzę na powierzchnię stacji. Pierwsza fala techników ustawiała właśnie sejsmografy rezonansowe, a ich lampy robocze i odczyty były najsilniejszymi źródłami światła w kosmosie. Miller oparł buty na szerokim pasie stopu ceramicznego stali i pozwolił, by obrót rozprostował fałdy jego pleców. Po całych dniach spędzonych w pryczy przeciążeniowej swoboda wzbudzała euforię. Jeden z techników uniósł ręce, co było u Pasiarzy fizycznym odpowiednikiem zwrócenia uwagi. Miller podkręcił głośność łączności.

– ...owady szerzące się sur ma peau...

Z irytacją przełączył się ze strumienia Erosa na kanał zespołu.

– Musimy się przenieść – powiedział kobiecy głos. – Tutaj jest za dużo rozprysków. Musimy przejść na drugą stronę doków.

– One ciągną się przez prawie dwa kilometry – przypomniał Miller.

– Tak – zgodziła się. – Możemy odczepić statek i przelecieć na silnikach albo go przeciągnąć. Mamy dość lin cumowniczych.

– Co będzie szybsze? Nie mamy tu za wiele czasu.

– Przeciąganie.

– W takim razie przeciągajcie – zdecydował Miller.

Statek uniósł się powoli, otoczony dwudziestoma małymi dronami transportowymi przyczepionymi do kabli, jakby ciągnęły olbrzymi metalowy sterowiec. Jednostka zostanie z nim tu, na stacji, przyczepiona do skały niczym ofiara dla bogów. Miller poszedł wraz z załogą, przekraczając szerokie, zamknięte drzwi doku. Jedyne dźwięki, jakie słyszał, to stukanie jego pięt przyciąganych przez elektromagnesy do powierzchni i kliknięcia, gdy je uwalniały. Jedynymi woniami był zapach jego ciała i świeżego plastiku z wymiennika powietrza. Metal pod nogami lśnił, jakby ktoś go niedawno wyczyścił. Wszelki pył i kamyki zostały odrzucone dawno temu.

Pracowali szybko, by umieścić statek, uzbroić bomby i wprowadzić zabezpieczenia. Wszyscy byli doskonale świadomi lecącego w ich stronę olbrzymiego pocisku, który jeszcze niedawno był Nauvoo.

Gdyby pojawił się tu inny statek, próbując rozbroić pułapkę, ich jednostka wysłałaby sygnały synchronizujące do wszystkich pozostałych statków SPZ przyczepionych do powierzchni asteroidy. Trzy sekundy później powierzchnia Erosa zostałaby zmieciona do czysta. Ze statku wyładowano zapasy powietrza, zebrane razem i gotowe do odzyskania. Nie było powodu, by marnować zasoby.

Nic strasznego nie wypełzło ze śluzy i nie próbowało atakować załogi, co uczyniło obecność Millera podczas misji doskonale zbędną. A może nie. Może po prostu go podwieźli.

Gdy wszystko było tak gotowe, jak tylko mogło być w tej sytuacji, Miller wysłał sygnał potwierdzenia przekazany dalej przez system martwego już statku. Transport powrotny wyłonił się powoli, stopniowo; coraz jaśniejsza kropka, a potem krecha, z siecią do okrętowania w nieważkości rozpiętą jak rusztowanie. Na polecenie z nowego statku zespół Millera wyłączył buty i odpalił proste silniczki manewrowe skafandrów lub, jeśli te były zbyt stare, z zakładanych plecaków ewakuacyjnych. Miller patrzył, jak odlatują.

– Call va i spadaj, Pampaw – dobiegł go głos Diogo. Z oddali Miller nie był pewien, który to skafander. – Ta bryka nie poczeka.

– Nie lecę – odpowiedział Miller.

– Sa que?

– Zdecydowałem. Zostaję tutaj.

Przez chwilę panowała cisza. Miller na to czekał. Miał kody bezpieczeństwa. Jeśli będzie musiał wczołgać się z powrotem do kadłuba ich starego statku i zamknąć za sobą drzwi, może to zrobić. Ale nie chciał. Przygotował swoje argumenty: Na Tycho wróciłby tylko jako pionek polityczny w negocjacjach Freda Johnsona; był zmęczony i stary w sposób, którego nie opisywały lata; raz już zginął na Erosie i chciał tu zostać, by to dokończyć. Na tyle sobie zasłużył. Diogo i pozostali byli mu to winni.

Czekał na reakcję chłopca, na próbę przekonania go.

– No to w porządku – powiedział chłopak. – Buona morte.

– Buona morte – odpowiedział Miller i wyłączył radio.

Wszechświat był cichy. Gwiazdy pod nim przesuwały się powoli, lecz zauważalnie w miarę obrotu stacji. Jednym z tych światełek był Rosynant. Dwa inne to statki, które Holden miał opóźnić. Miller nie potrafił ich odróżnić. Julie unosiła się obok niego z ciemnymi włosami rozwianymi w próżni, z przeświecającymi przez nią gwiazdami. Wyglądała tak spokojnie.

Gdybyś musiał zrobić to jeszcze raz, odezwała się. Gdybyś mógł to wszystko zrobić jeszcze raz od początku?

– Nie zrobiłbym – odpowiedział.

Patrzył, jak transportowiec SPZ odpala silniki jarzące się złotem i bielą, a potem oddala się, aż znowu zmienił się w gwiazdę. Małą. A potem zniknął. Miller odwrócił się i popatrzył na ciemny i pusty księżycowy krajobraz oraz wieczną noc.

Musiał z nią zostać jeszcze tylko kilka godzin, a potem oboje będą bezpieczni. Wszyscy będą bezpieczni. To mu wystarczy. Miller stwierdził, że równocześnie uśmiecha się i płacze, ze łzami ściekającymi z oczu w górę, do włosów.

Wszystko będzie dobrze, powiedziała Julie.

– Wiem – odpowiedział Miller.

Stał tak w ciszy przez prawie godzinę, potem odwrócił się i ruszył powoli i niezgrabnie z powrotem do ofiarnego statku, w głąb śluzy i do ciemnego kadłuba. Było tam dość pozostałości atmosfery, by nie musiał spać w skafandrze. Rozebrał się do naga, wybrał pryczę przeciążeniową i zwinął się na twardym, niebieskim żelu. Nie więcej niż dwadzieścia metrów dalej na sygnał czekało pięć bomb jądrowych o mocy dostatecznej, by błysnąć jaśniej od Słońca. Nad nim wszystko, co kiedyś było ludźmi na stacji Eros, zmieniało się i przekształcało, przelewając się z jednej postaci w drugą, jak urzeczywistnione wizje Hieronymusa Boscha. A ku temu wszystkiemu pędził Nauvoo, młot Boga, wciąż jeszcze odległy o dzień drogi.

Miller ustawił skafander na odtwarzanie starych piosenek w stylu pop, lubił je w młodości i dał się nimi teraz ukoić do snu. Śniło mu się, że znalazł tunel w głębi swojej starej dziury na Ceres, a to znaczyło, że wreszcie, wreszcie będzie wolny.


* * *

Jego ostatnim posiłkiem były chrupki białkowe i odrobina czekolady wygrzebanej z zapomnianego pakietu ratunkowego. Zjadł to wszystko, popijając letnią wodą z recyklingu, smakowała zgnilizną i żelazem. Sygnały z przestrzeni niemal tonęły w oscylujących częstotliwościach emitowanych ze stacji nad nim, ale Miller usłyszał dość, by zorientować się w sytuacji.

Tak jak się spodziewał, Holden wygrał. SPZ odpowiadało na tysiące gniewnych oskarżeń ze strony Marsa i Ziemi, a także zgodnie z oczekiwaniami, frakcji w samym SPZ. Było już za późno. Nauvoo miał uderzyć za kilka godzin. Zbliżał się koniec.

Miller po raz ostatni założył skafander, zgasił światła i wczołgał się z powrotem do śluzy. Zewnętrzny właz przez dłuższą chwilę nie reagował, kontrolki bezpieczeństwa świeciły się na czerwono, a on poczuł strach, że spędzi tam ostatnie chwile, uwięziony w rurze niczym gotowa do wystrzelenia torpeda. Wyłączył zasilanie zamka i włączył je ponownie. Pomogło.

Strumień z Erosa nie emitował teraz słów, tylko ciche mruczenie przypominające wodę lejącą się po kamieniach. Miller przeszedł przez szeroką paszczę drzwi doku. Niebo nad nim obróciło się i zza horyzontu niczym słońce wyłonił się Nauvoo. Rozpostarta na całą szerokość dłoń na wyprostowanej ręce nie wystarczała, by zasłonić rozjarzoną smugę silników. Wisiał na butach, obserwując zbliżający się statek. Widmowa Julie patrzyła wraz z nim.

Jeśli dobrze wszystko policzył, Nauvoo uderzy w środek dłuższej osi Erosa. Miller będzie w stanie to zobaczyć, a drżące podniecenie w piersi przypomniało mu o czasach młodości. Będzie pokaz. Och, będzie co oglądać. Zaczął się zastanawiać nad nagraniem wydarzenia. Skafander mógł nagrywać prosty plik wideo i przesyłać dane strumieniem w czasie rzeczywistym. Ale nie. To była jego chwila. Tylko jego i Julie. Reszta ludzkości mogła zgadywać, jak to wyglądało, jeśli ich to obchodziło.

Potężny blask Nauvoo wypełniał teraz już ćwierć nieba, a cały jego krąg wyłonił się zza horyzontu. Cichy pomruk transmisji z Erosa zmienił się w coś bardziej wyraźnie syntetycznego: rosnący, spiralny dźwięk, z nieznanych powodów kojarzący mu się z zielonymi ekranami radarów na bardzo starych filmach. Gdzieś w głębi były też głosy, ale nie potrafił wyłowić słów ani nawet języka.

Wielki palnik Nauvoo zajmował już pół nieba, a gwiazdy w pobliżu przygasły z powodu światła pełnego ciągu. Skafander Millera zaczął ćwierkać ostrzeżeniem o promieniowaniu, więc je wyłączył.

Nauvoo z ludzką załogą nigdy nie zdołałby utrzymać takiego ciągu – nawet w najlepszych pryczach przyśpieszenie zmiażdżyłoby kości. Próbował zgadnąć, jak szybko będzie leciał statek w chwili uderzenia.

Dostatecznie. Tylko to się liczyło. Dostatecznie szybko.

Tam, w samym środku ognistego kwiatu, Miller zobaczył czarną kropkę, nie większą niż czubek ołówka. Sam statek. Odetchnął głęboko. Gdy zamknął oczy, światło przebijało się czerwienią przez powieki. Gdy znowu je otworzył, Nauvoo miał już długość. Kształt. Był igłą, strzałą, pociskiem. Pięścią unoszącą się z głębin. Po raz pierwszy, odkąd pamiętał, Miller poczuł respekt.

Eros krzyknął.

– NIE WAŻ SIĘ MNIE TKNĄĆ!

Wykwit ognia z silników powoli zmienił się z kręgu w owal, potem w wielkie ogniste pióro, a sam Nauvoo błyszczał srebrem w powierzchownym obrysie. Miller się zagapił.

Nauvoo spudłował. Skręcił. Teraz, właśnie teraz przemykał obok Erosa, zamiast w niego uderzyć. Ale nie widział włączania żadnych silników manewrowych.Jak coś tak dużego, pędzącego z tak wielką prędkością mogło tak szybko skręcić? Jak można było wykonać manewr na tyle szybko, by zmienić kierunek w mgnieniu oka, nie rozrywając przy tym statku na części? Samo przyśpieszenie...

Miller popatrzył na gwiazdy, jakby w nich zapisano odpowiedź. I ku jego zaskoczeniu faktycznie tak było. Mazaj Mlecznej Drogi i nieskończone mrowie gwiazd wciąż tam były. Ale zmieniły się ich kąty. Eros zmienił kąt obrotu względem płaszczyzny ekliptyki.

Praktycznie niemożliwe było, by Nauvoo zmienił kurs w ostatniej chwili, nie rozpadając się przy tym. I wcale tak nie było. Eros miał z grubsza sześćset kilometrów sześciennych. Przed Protogenem stanowił drugi najbardziej aktywny port w Pasie.

A jednak nawet bez pokonania magnetycznego chwytu butów Millera stacja Eros uskoczyła.





Rozdział czterdziesty dziewiąty





Holden


– Kurwa mać – bezbarwnym głosem skomentował Amos.

– Jim – odezwała się Naomi zza pleców Holdena, ale tylko machnął ręką i otworzył kanał do Aleksa w kokpicie.

– Aleks, czy właśnie zobaczyliśmy to, co mówią mi czujniki?

– Tak, kapitanie – odpowiedział pilot. – Radar i luneta potwierdzają, że Eros przeskoczył o dwieście kilometrów w stronę obrotu w czasie poniżej minuty.

– Kurwa mać – Amos powtórzył dokładnie takim samym, pozbawionym emocji głosem.

Po statku rozniosły się metaliczne uderzenia otwierających się i zamykających włazów, sygnalizując, że Amos wchodzi w górę drabiny.

Holden strząsnął z siebie irytację odczuwaną z powodu opuszczenia przez niego stanowiska. Zajmie się tym później. Teraz musiał mieć pewność, że Rosynant i jego załoga nie doświadczyli właśnie zbiorowej halucynacji.

– Daj mi łączność, Naomi – poprosił.

Naomi z szarą twarzą odwróciła się na fotelu w jego stronę.

– Jak możesz być tak spokojny? – zapytała.

– Panika w niczym nie pomoże. Musimy wiedzieć, co się dzieje, zanim będziemy mogli zaplanować coś inteligentnego. Proszę, przełącz do mnie łączność.

– Kurwa mać – powiedział Amos, wchodząc na mostek.

Właz pokładowy zatrzasnął się za nim, podkreślając wypowiedź.

– Nie pamiętam, żebym kazał ci opuszczać stanowisko, marynarzu – powiedział Holden.

– Zaplanować coś inteligentnego – powtórzyła Naomi, jakby były to słowa w prawie rozumianym, obcym języku. – Zaplanować coś inteligentnego.

Amos rzucił się na fotel z dostateczną siłą, by żel wyściełający chwycił go i uniemożliwił odbicie.

– Eros jest kurewsko wielki – powiedział Amos.

– Zaplanować coś inteligentnego – powtórzyła ponownie Naomi, tym razem pod nosem.

– To znaczy, naprawdę kurewsko wielki – ciągnął Amos. – Macie pojęcie, ile było potrzeba energii, żeby go rozkręcić? No wiecie, potrzebowali na to całych lat.

Holden założył słuchawki, by wytłumić Amosa i Naomi, i ponownie wywołał Aleksa.

– Aleks, czy Eros nadal zmienia prędkość?

– Nie, kapitanie. Siedzi tam jak zwykła skała.

– W porządku – odpowiedział Holden. – Amos i Naomi doznali wstrząsu. Jak ty się trzymasz?

– Nie puszczę drążka tak długo, jak ten drań znajduje się gdzieś w mojej przestrzeni, masz to jak w banku.

Bogu dzięki za szkolenie wojskowe, pomyślał Holden.

– Dobrze, trzymaj nas w stałej odległości pięciu tysięcy kilometrów, chyba że powiem inaczej. Daj mi znać, jeśli znowu się ruszy, choćby o milimetr.

– Tak jest, kapitanie – potwierdził Aleks.

Holden zdjął słuchawki i odwrócił się do swojej załogi. Amos patrzył na sufit i z nieobecnym spojrzeniem odliczał coś na palcach.

– Nie pamiętam dokładnej masy Erosa... – mówił w przestrzeń.

– Jakieś siedem tysięcy trylionów kilogramów – podpowiedziała Naomi. – Plus minus. A temperatura podskoczyła o jakieś dwa stopnie.

– Jezu – skomentował mechanik. – Nie potrafię tego policzyć w głowie. Tyle masy podgrzanej tak po prostu o dwa stopnie?

– To bardzo dużo – powiedział Holden. – Więc zajmijmy się...

– Jakieś dziesięć eksadżuli – odpowiedziała Naomi. – Tak z grubsza, ale raczej nie mylę się o rząd wielkości czy coś.

Amos zagwizdał.

– Dziesięć eksadżuli to ile? Bomba jądrowa o mocy dwóch gigaton?

– To mniej więcej sto kilogramów masy zmienionej bezpośrednio w energię – podsunęła Naomi. Jej głos zaczął się uspokajać. – Czego oczywiście nie potrafimy. Ale cokolwiek zrobili, to nie była magia.

Umysł Holdena w niemal fizyczny sposób chwycił się jej słów. Naomi naprawdę była chyba najmądrzejszą osobą, jaką znał. Właśnie udzieliła bezpośredniej odpowiedzi na częściowo tylko sformułowany lęk kłębiący się w nim od chwili, gdy Eros uskoczył: że była to jakaś magia, że protomolekuła nie musiała przestrzegać praw fizyki. Bo gdyby to była prawda, ludzkość nie miałaby szans.

– Wyjaśnij – poprosił.

– No cóż – odpowiedziała, stukając w klawiaturę. – Ogrzanie Erosa nie spowodowało jego przemieszczenia, więc zakładam, że są to straty cieplne z procesu, który faktycznie do tego doprowadził.

– A co to znaczy?

– Że entropia nadal istnieje. Że nie mogą konwertować masy na energię ze stuprocentową wydajnością. Że ich maszyny, procesy czy czegokolwiek używają do poruszenia siedmiu tysięcy trylionów kilogramów skały – marnują część energii. Mniej więcej tyle, co bomba o mocy dwóch gigaton.

– Ach.

– Nie można przesunąć Erosa o dwieście kilometrów dwugigatonową bombą – zaprotestował Amos.

– Owszem, nie można – zgodziła się Naomi. – To po prostu pozostałości. Straty na ciepło. Ich wydajność jest wciąż poza skalą, ale nie jest idealna. A to oznacza, że wciąż działają prawa fizyki. Czyli to nie magia.

– Ale równie dobrze mogłaby być – odpowiedział Amos.

Naomi spojrzała na Holdena.

– Czyli... – zaczęła, gdy Aleks przerwał jej, włączając okrętowy interkom.

– Kapitanie, Eros znów się rusza.

– Leć za nim, daj mi kurs i prędkość, gdy tylko będziesz je miał – polecił Holden, odwracając się z powrotem do konsoli. – Amos, wracaj do maszynowni. Jeśli jeszcze raz ją opuścisz bez rozkazu, każę pierwszej pobić cię na śmierć kluczem do rur.

Jedyną odpowiedzią był syk otwierającego się włazu pokładowego i jego trzask, gdy zamknął się za schodzącym mechanikiem.

– Aleks – odpowiedział Holden, patrząc na strumień danych, które Rosynant pokazywał mu na temat Erosa. – Mów do mnie.

– Na razie wiemy tylko, że leci w stronę Słońca – odpowiedział Aleks wciąż spokojnym i profesjonalnym tonem.

Gdy Holden służył w wojsku, od początku był na ścieżce oficerskiej. Nigdy nie uczęszczał do wojskowej szkoły dla pilotów, ale wiedział, że lata szkolenia podzieliły mózg Aleksa na dwie części: problemy związane z pilotażem i wszystko inne. Dopasowanie lotu do Erosa i wykreślenie jego kursu należało do pierwszej kategorii. Kwestia kosmicznych obcych próbujących zniszczyć ludzkość nie należała do problemów pilotażu, więc można ją było spokojnie zignorować do czasu opuszczenia kokpitu. Później może doznać załamania nerwowego, ale na razie Aleks będzie wykonywał swoją pracę.

– Odpadnij do pięćdziesięciu tysięcy kilometrów i utrzymuj stałą odległość – polecił Holden.

– Huh – rzucił Aleks. – Utrzymanie stałej odległości może być trudne, kapitanie. Eros właśnie zniknął z radaru.

Holdenowi zaparło dech.

– Powtórz!

– Eros właśnie zniknął z radaru – powtórzył posłusznie Aleks, ale Holden już wywoływał zestaw czujników, żeby zobaczyć to na własne oczy.

Jego teleskopy wciąż pokazywały skałę sunącą po nowym kursie w stronę Słońca. Obraz w podczerwieni wskazywał, że jest nieco cieplejsza od przestrzeni. Dziwny strumień głosów i szaleństwa wyciekający ze stacji wciąż był wykrywalny, choć osłabł. Jednak według radaru nic tam nie było.

Magia, powiedział cichy głos w głębi umysłu.

Nie, to nie magia. Ludzie też mieli niewykrywalne statki. To była tylko kwestia pochłaniania energii radaru, zamiast jej odbijania. Jednak nagle utrzymanie asteroidy w zasięgu wzroku stało się znacznie ważniejsze. Eros dowiódł, że może się poruszać szybko i wykonywać gwałtowne manewry, a teraz na dodatek był niewidoczny dla radaru. Nie dało się wykluczyć, że skała wielkości góry mogła całkiem zniknąć.

Ciążenie zaczęło narastać w miarę, jak Ros ścigał Erosa w stronę Słońca.

– Naomi?

Spojrzała na niego. W jej oczach wciąż widział strach, ale teraz już nad nim panowała. Na razie.

– Jim?

– Łączność? Możesz...?

Rozgoryczenie na jej twarzy było najbardziej uspokajającą rzeczą, jaką widział od kilku godzin. Przeniosła sterowanie na jego konsolę, a on wysłał prośbę o połączenie.

– Korweta FONZ, mówi Rosynant, proszę o odpowiedź.

– Mów, Rosynant – odpowiedziała jednostka po pół minuty szumów.

– Dzwonię, żeby potwierdzić dane naszych czujników – powiedział Holden, po czym przesłał dane dotyczące ruchu Erosa. – Widzicie to samo?

Kolejne opóźnienie, tym razem dłuższe.

– Potwierdzam, Rosynant.

– Wiem, że mieliśmy do siebie strzelać i w ogóle, ale wydaje mi się, że możemy to sobie teraz darować – powiedział Holden. – W każdym razie gonimy skałę. Jeśli przestaniemy ją widzieć, możemy nigdy więcej jej nie odnaleźć. Chcecie się przyłączyć? Może być miło mieć jakieś wsparcie, gdyby postanowiła do nas strzelać czy coś.

Znowu przerwa, tym razem trwająca prawie dwie minuty, po czym w słuchawkach zabrzmiał inny głos. Starszy, kobiecy i całkowicie pozbawiony arogancji i gniewu młodego męskiego głosu, z którym dotąd miał do czynienia.

– Rosynant, tu kapitan McBride z okrętu eskortowego FONZ Ravi.

Ach, pomyślał Holden. Czyli dotąd rozmawiałem tylko z pierwszym oficerem. Kapitan w końcu przejęła sprawę. To może być dobry znak.

– Przesłałam wiadomość do dowództwa floty, ale obecnie mamy dwudziestodwuminutowe opóźnienie, a ta skała przyśpiesza. Masz jakiś plan?

– Niezupełnie, Ravi. Po prostu lecieć za nim i zbierać informacje do czasu, aż trafi się okazja zrobienia czegoś, co zrobi różnicę. Ale jeśli polecisz z nami, może nikt z waszych ludzi nie zacznie do nas strzelać, gdy będziemy się nad tym zastanawiać.

Przez dłuższą chwilę panowała cisza. Holden wiedział, że kapitan Ravi ocenia szansę, że mówi prawdę wobec wcześniejszych gróźb rzucanych w stronę ich jednostki badawczej. A jeśli brał udział w tym, co się dzieje? Na jej miejscu zastanawiałby się nad tym samym.

– Słuchaj – powiedział. – Podałem ci swoje nazwisko. James Holden. Służyłem jako porucznik w FONZ. Moje akta powinny być w bazie. Mam tam zwolnienie dyscyplinarne, ale poza tym przeczytasz, że moja rodzina mieszka w Montanie. Tak samo jak ty nie chcę, żeby ta skała walnęła w Ziemię.

Cisza po drugiej stronie linii trwała jeszcze kilka minut.

– Kapitanie – odpowiedziała w końcu – wierzę, że moi przełożeni chcieliby, żebym miała pana na oku. Polecimy za wami do czasu, gdy tęgie mózgi spróbują to rozgryźć.

Odetchnął głośno.

– Dzięki, McBride. Próbuj trzymać swoich ludzi na bieżąco. Sam też wykonam kilka połączeń. Dwie korwety raczej nie rozwiążą problemu.

– Potwierdzam – odpowiedział Ravi i zamknął połączenie.

– Otworzyłam kanał do Tycho – powiedziała Naomi.

Holden rozparł się w fotelu, wciskany w niego coraz głębiej przez narastające ciążenie przyśpieszenia. W jego trzewiach narastał ciężar splecionych wnętrzności, zdradzający, że nie miał pojęcia, co robić, że zawiodły wszystkie plany i zbliżał się koniec. Odczuwana przez chwilę nadzieja zaczynała umykać.

Jak możesz być tak spokojny?

Chyba patrzę na koniec rasy ludzkiej, pomyślał Holden. A teraz zadzwonię do Freda, żeby to nie była moja wina, gdy nikt inny nie będzie miał pomysłu, jak go powstrzymać. Oczywiście, że nie jestem spokojny.

Po prostu dzielę się winą.


* * *

– Jak szybko? – zapytał Fred Johnson z niedowierzaniem.

– Cztery g i rośnie – odpowiedział Holden głosem chrapliwym z powodu ściśniętego gardła. – Och, i jeszcze jest niewidoczny dla radarów.

– Cztery g. Czy ty masz jakieś pojęcie, jak masywny jest Eros?

– Mieliśmy tu, uch, rozmowę na ten temat – odpowiedział Holden, ale tylko przyśpieszenie pozwoliło mu ukryć w głosie niecierpliwość. – Pytanie brzmi, co teraz? Nauvoo spudłował. Nasze plany poszły w diabły.

Nastąpiło kolejne odczuwalne zwiększenie nacisku, gdy Aleks przyśpieszył, by nadążyć za Erosem. Jeszcze trochę, a rozmowa stanie się niemożliwa.

– Zdecydowanie kieruje się na Ziemię? – zapytał Fred.

– Aleks i Naomi mówią, że na dziewięćdziesiąt procent. Trudno mieć pewność w sytuacji, gdy możemy używać tylko danych wzrokowych. Ale mam do nich zaufanie. Zresztą ja też leciałbym tam, gdzie znajdę trzydzieści miliardów nowych gospodarzy.

Trzydzieści miliardów nowych gospodarzy. Z których ośmioro było jego rodzicami. Wyobraził sobie ojca Toma jako zbitek jelit ociekających brązową mazią. Matkę Elise w formie klatki piersiowej pełzającej po podłodze na jednym kikucie ręki. I co mogłoby zrobić, mając tyle biomasy? Przenieść Ziemię? Zgasić Słońce?

– Musimy ich ostrzec – powiedział Holden, próbując się przy tym nie udusić własnym językiem.

– Nie sądzisz, że woleliby wiedzieć?

– Widzą zagrożenie. Mogą nie widzieć w nim końca własnego życia w Układzie Słonecznym – odpowiedział Holden. – Chcesz mieć powód, by usiąść przy stole? To może tak: zjednoczmy się albo zginiemy.

Fred milczał przez chwilę. Podczas czekania promieniowanie tła opowiadało Holdenowi szeptem groźne przepowiednie. Nowicjusz, powiedziało. Pokręć się po świecie przez czternaście miliardów lat czy coś koło tego. Zobacz to, co ja. Wtedy wszystkie te bzdury nie będą się wydawały ważne.

– Zobaczę, co da się zrobić – odpowiedział Fred, przerywając kosmiczny wykład o przemijaniu. – A co ty planujesz robić w tym czasie?

Zostać wyprzedzonym przez skałę i oglądać śmierć kolebki ludzkości.

– Jestem otwarty na propozycje – przyznał Holden.

– Może wysadzisz część powierzchniowych atomówek rozmieszczonych przez saperów. Zmienisz kurs Erosa. Kupisz trochę czasu.

– Mają zapalniki zbliżeniowe. Nie mogę ich uaktywnić – przypomniał Holden, a ostatnie słowo zmieniło się w krzyk, gdy fotel wbił w niego tuzin igieł i wstrzyknął płynny ogień.

Aleks poczęstował ich koktajlem, co znaczyło, że Eros nadal przyśpiesza i martwił się, że wszyscy stracą przytomność. Jak szybko zamierzał lecieć? Nawet na koktajlu nie mogli przetrwać przedłużonego przyśpieszenia przekraczającego siedem czy osiem g, nie narażając się na duże ryzyko. Jeśli Eros utrzyma tempo przyśpieszania, ucieknie im.

– Możesz je wysadzić zdalnie – powiedział Fred. – Miller ma kody. Niech saperzy wyliczą, które wysadzić do uzyskania maksymalnego efektu.

– Potwierdzam – odpowiedział Holden. – Zadzwonię do Millera.

– Zajmę się wewnętrznymi – powiedział Fred, z całkowitą naturalnością używając slangu Pasiarzy. – Zobaczę, co da się zrobić.

Holden zerwał połączenie i wywołał statek Millera.

– Yo – odpowiedział człowiek obsługujący tam łączność.

– Tu Holden z Rosynanta. Dajcie mi Millera.

– Uch... – odpowiedział głos. – Dobra.

Usłyszał kliknięcie, potem szum, a wreszcie Miller odezwał się na powitanie ze słabym echem. Czyli wciąż miał na głowie hełm.

– Miller, tu Holden. Musimy porozmawiać o tym, co się właśnie stało.

– Eros się ruszył. – Miller brzmiał dziwnie, jego głos był odległy, jakby ledwie zwracał uwagę na rozmowę.

Holden poczuł irytację, ale ją stłumił. W tej chwili potrzebował Millera, czy tamten tego chciał, czy nie.

– Słuchaj – powiedział. – Rozmawiałem z Fredem, chce, żebym skontaktował się z twoimi saperami. Masz kody do zdalnego odpalania. Jeśli wysadzimy wszystkie bomby z jednej strony, możemy zmienić jego kurs. Daj techników na linię, rozpracujemy to.

– Hm, tak, to wygląda na dobry pomysł. Wyślę ci kody – odpowiedział Miller głosem, który nie był już tak odległy, ale wyraźnie powstrzymywał śmiech. Jak u człowieka, który miał właśnie powiedzieć puentę bardzo dobrego żartu. – Ale nie mogę pomóc z saperami.

– Cholera, Miller, ich też wkurzyłeś?

Tym razem Miller się roześmiał, swobodnym, radosnym dźwiękiem kogoś, kto nie walczył z dużym przeciążeniem. Jeśli była jakaś puenta, Holden chyba jej nie zauważył.

– Tak – przyznał Miller. – Prawdopodobnie. Ale nie dlatego nie mogę ich włączyć. Nie jestem na statku z nimi.

– Co?

– Nadal jestem na Erosie.





Rozdział pięćdziesiąty





Miller


– Co to znaczy, na Erosie? – zapytał Holden.

– Dokładnie to – odpowiedział Miller, ukrywając rosnące poczucie wstydu swobodnym tonem głosu. – Wiszę głową w dół na drzwiach dodatkowych doków, gdzie zacumowaliśmy jeden ze statków. Czuję się jak pieprzony nietoperz.

– Ale...

– I wiesz co? W ogóle nie poczułem, jak się ruszył. Przy takim przyśpieszeniu powinno mnie oderwać albo rozpłaszczyć na płasko. Ale nic nie poczułem.

– Dobra, chwila. Lecimy po ciebie.

– Holden – powiedział Miller. – Daj spokój, dobra?

Cisza nie trwała więcej niż kilkanaście sekund, ale niosła głębię znaczeń. Nie jest bezpieczne zbliżanie się Rosynantem do Erosa oraz przyleciałem tu umrzeć i nie utrudniaj mi tego bardziej niż trzeba.

– Tak, ja tylko... – powiedział Holden. A po chwili: – Dobrze. To ja... to ja dogadam się z saperami. Ja... Jezu. Dam ci znać, co powiedzą.

– Tylko pamiętaj o jednym – odezwał się Miller. – Mówisz o zmianie kursu tego sukinsyna? Pamiętaj, że to już nie jest skała. To statek.

– Słusznie – zgodził się Holden. A po chwili dodał jeszcze. – W porządku.

Połączenie zgasło z kliknięciem. Miller sprawdził zapasy tlenu. Trzy godziny w skafandrze, ale mógł wrócić do statku i uzupełnić zapas. A więc Eros się ruszał, tak? Wciąż tego nie czuł, ale obserwując zakrzywioną powierzchnię planetoidy, widział odbijające się mikroasteroidy, wszystkie nadlatujące z jednego kierunku. Jeśli stacja będzie dalej przyśpieszać, będą się pojawiać częściej i uderzać z większą siłą. Będzie musiał siedzieć w statku.

Włączył terminal ręczny z powrotem na strumień z Erosa. Stacja pod nogami ćwierkała i mamrotała, emitując długie przeciągnięte samogłoski jak z nagrania pieśni wielorybów. Po gniewnych słowach i szumie teraz głos Erosa brzmiał spokojnie. Zastanawiał się, jaką muzykę zrobią z tego znajomi Diogo. Powolny taniec raczej nie był w ich stylu. Poczuł na plecach irytujące swędzenie, więc przesunął kombinezon, próbując je podrapać. Prawie bezwiednie zaczął się uśmiechać. A potem wybuchnął śmiechem. Ogarnęła go euforia.

We wszechświecie istniało inne życie, a on jechał na nim jak pchła na psie. Stacja Eros leciała, kierując się własną wolą, za pomocą mechanizmów, których nie potrafił sobie wyobrazić. Nie wiedział, ile lat minęło od czasu, gdy ostatni raz odczuwał respekt. Zapomniał już o tym uczuciu. Podniósł ręce na boki, sięgając najdalej, jak potrafił w próbie objęcia nieskończonej próżni w dole.

A potem westchnął i ruszył z powrotem do statku.

Kiedy znalazł się w jego wnętrzu, zdjął skafander próżniowy i podłączył zbiornik tlenu do wymienników powietrza w celu naładowania. Przy jednej osobie na pokładzie nawet niski poziom działania systemów podtrzymywania życia wystarczył, by naładować go w ciągu godziny. Akumulatory statku wciąż były prawie pełne. Zadzwonił jego terminal, przypominając, że znowu przyszła pora na leki przeciwnowotworowe. Te, które zaczął łykać po ostatnim pobycie na Erosie. Te, które będzie łykał do końca życia. Dobry żart.

Bomby jądrowe spoczywały w ładowni statku: szare kanciaste skrzynie, dwa razy dłuższe niż szersze, jak cegły w zaprawie z różowej pianki samoprzylepnej. Miller spędził dwadzieścia minut, przeszukując szafki, zanim znalazł puszkę rozpuszczalnika, w której wciąż jeszcze coś było. Wypuszczona z niej cienka strużka pachniała ozonem i olejem, rozpuszczając sztywną różową pianę. Miller przysiadł przy bombach i zjadł baton o wiarygodnym smaku jabłek. Obok niego siedziała Julie, opierając nieważką głowę na jego ramieniu.

Kilka razy w życiu Millerowi zdarzało się flirtować z wiarą. Większość z tych okazji miała miejsce, gdy był młody i próbował wszystkiego. A potem – gdy był już starszy, mądrzejszy, bardziej zmęczony i czuł piekący ból rozwodu. Rozumiał tęsknotę za jakąś wyższą istotą, olbrzymią i współczującą inteligencją, która patrzyła na wszystko z perspektywy niwelującej małostkowość i zło, naprawiającej wszystko. Wciąż odczuwał tę tęsknotę. Po prostu nie potrafił się przekonać, że to prawda.

A jednak, może istniało coś takiego jak plan. Może wszechświat umieścił go we właściwym miejscu o właściwym czasie, by zrobił coś, czego nie mógł zrobić nikt inny. Może cały ten ból i przeżyte cierpienia, wszystkie rozczarowania i gnębiące duszę lata babrania się w najgorszym, co oferowała ludzkość, miały sprowadzić go w to miejsce, w tej chwili, gdy był gotów na śmierć, by kupić ludzkości trochę czasu.

Miło byłoby tak myśleć, powiedziała Julie w jego wyobraźni.

– Byłoby – zgodził się, wzdychając.

Na dźwięk jego głosu obraz zniknął, okazując się kolejnym marzeniem na jawie.

Bomby były cięższe niż pamiętał. W pełnym ciążeniu nie byłby w stanie ich poruszyć. Przy jednej trzeciej g było to trudne, ale możliwe. Przesuwając jedną z nich po centymetrze, na raz zaciągnął ją na wózek i dowiózł do śluzy. Eros w górze śpiewał sam do siebie.

Musiał odpocząć, zanim zabrał się za trudną pracę. Śluza była na tyle mała, że w środku mógł znaleźć się tylko on albo bomba. Wspiął się na jej górę, żeby otworzyć zewnętrzny właz śluzy, a potem musiał dźwignąć bombę taśmami, które zrobił z sieci do przytrzymywania ładunku. Po wyjściu zaś musiał ją mocować do statku klamrami magnetycznymi, by ruch obrotowy Erosa nie wyrzucił jej w przestrzeń. Po wyciągnięciu jej i przymocowaniu do wózka musiał zrobić sobie pół godziny przerwy na odpoczynek.

Zauważył, że teraz dochodzi do większej liczby uderzeń, co świadczyło, że Eros faktycznie przyśpiesza. Każdy obiekt miał energię pocisku karabinowego i mógł przelecieć bez problemu przez niego lub statek, gdyby pech skierował je w odpowiednie miejsce. Jednak prawdopodobieństwo trafienia jednego z drobnych kamyków w jego mrówczą postać pełznącą po powierzchni było bardzo małe. Zresztą, gdy Eros opuści Pas – i tak ustaną. Czy Eros opuszcza Pas? Uświadomił sobie, że nie ma pojęcia, dokąd kieruje się stacja. Uznał, że w stronę Ziemi. Holden pewnie by to wiedział.

Ręce bolały go trochę od wysiłku, ale był to ból do wytrzymania. Bardziej martwił się, że przeciążył wózek. Jego koła wyposażono w magnesy silniejsze niż w butach, ale je też można było pokonać. Asteroida nad nim szarpnęła się, w nowym i niepokojącym ruchu, który więcej się nie powtórzył. Jego ręczny terminal wyciszył strumień z Erosa, informując o połączeniu przychodzącym. Spojrzał na niego, wzruszył ramionami i odebrał.

– Naomi – powiedział, zanim zdążyła się odezwać. – Jak ci leci?

– Cześć – odpowiedziała.

Cisza między nimi się przeciągała.

– Czyli rozmawiałaś z Holdenem?

– Tak – potwierdziła. – Wciąż mówi o sposobach na zabranie cię z tego czegoś.

– To dobry facet – powiedział Miller. – Przekonaj go w moim imieniu, żeby tego nie robił, dobrze?

Cisza trwała na tyle długo, że Miller zaczął się czuć nieswojo.

– Co ty tam robisz? – zapytała.

Jakby miał na to odpowiedź. Jakby całe jego życie można było podsumować odpowiedzią na jedno proste pytanie. Ominął to, o co jej chodziło, i odpowiedział na to, o co zapytała.

– No cóż, mam tu bombę jądrową przyczepioną do wózka transportowego. Ciągnę ją do włazu wejściowego i zabieram do środka stacji.

– Miller...

– Wiesz, problem w tym, że traktujemy to jak skałę. Teraz wszyscy już wiedzą, że to pewne uproszczenie, ale ludziom zajmie trochę czasu dostosowanie się. Floty wciąż będą myśleć o tym jak o kuli bilardowej, gdy tak naprawdę to szczur.

Mówił za szybko. Słowa wylewały się z niego strumieniem. Jeśli nie da jej szansy, Naomi nie będzie się odzywać. Nie będzie musiał wysłuchiwać tego, co ma do powiedzenia. Nie będzie musiał jej przekonywać.

– To musi mieć jakąś strukturę. Silniki albo ośrodki sterowania. Coś. Jeśli wciągnę tę bombę do środka i dostanę się bliżej do miejsca sterowania, mogę to zniszczyć. Zmienić z powrotem w kulę bilardową. Nawet jeśli tylko na chwilę, to da szansę pozostałym.

– Tak pomyślałam – wtrąciła się. – To ma sens. To właściwa rzecz do zrobienia.

Miller się zaśmiał. Szczególnie duży kamyk walnął w statek pod nim, aż poczuł w kościach wibracje od uderzenia. Z nowego otworu zaczął się ulatniać gaz. Stacja leciała jeszcze szybciej.

– Właśnie – odpowiedział. – No cóż.

– Rozmawiałam z Amosem – powiedziała. – Potrzebujesz przełącznika truposza. Gdyby coś się stało, żeby bomba i tak wybuchła. Masz kody dostępu?

– Mam.

– To dobrze. Mam procedurę, którą możesz umieścić w swoim ręcznym terminalu. Będziesz musiał trzymać palec na przycisku wyboru. Jeśli puścisz go na dłużej niż pięć sekund, wyśle sygnał. Jeśli chcesz, mogę ci to przesłać.

– Czyli będę musiał chodzić po stacji z palcem przyklejonym do przycisku?

Ton Naomi zrobił z jej słów przeprosiny.

– Mogą cię załatwić strzałem w głowę. Albo powalić. Im dłuższa przerwa, tym większe ryzyko, że protomolekuła unieszkodliwi bombę, zanim wybuchnie. Jeśli potrzeba ci więcej czasu, mogę to przeprogramować.

Miller popatrzył na bombę spoczywającą na wózku tuż przed śluzą statku. Wszystkie jej kontrolki jarzyły się złotem i zielenią. Jego westchnięcie na krótko zaparowało szybę hełmu.

– W porządku, niech będzie. Może być pięć sekund. Prześlij program. Będę musiał coś z nim robić, czy jest jakieś proste miejsce, w które mogę wpisać ciąg odpalania?

– Jest sekcja konfiguracji – odpowiedziała Naomi. – Wyświetli monit.

Terminal zaświergotał, informując o nowym pliku. Miller go przyjął i uruchomił. Było to równie proste, jak wpisanie kodu do drzwi. W jakiś sposób uważał, że uzbrojenie bomby fuzyjnej do wybuchu powinno być trudniejsze.

– Zrobione – powiedział. – Możemy jechać. To znaczy, nadal muszę ruszyć tego drania, ale tak poza tym... Swoją drogą, jak szybko przyśpieszam na tej skale?

– W końcu będzie szybsza niż Ros zdoła lecieć. Na razie cztery g i rośnie, bez żadnych oznak spowalniania.

– W ogóle tego nie czuję – przyznał.

– Przepraszam za to wcześniej – powiedziała Naomi.

– To była zła sytuacja. Zrobiliśmy to, co musieliśmy. Jak zawsze.

– Jak zawsze – powtórzyła.

Przez kilka chwil oboje milczeli.

– Dzięki za przełącznik – powiedział w końcu Miller. – Powiedz Amosowi, że go doceniam.

Rozłączył się, zanim mogła odpowiedzieć. Długie pożegnania nie były jego mocną stroną. Bomba spoczywała na ręcznym wózku z magnetycznymi klamrami i szerokim pasem ze stalowych włókien dookoła. Ruszył powoli po metalowej powierzchni doków portu. Jeśli wózek straci kontakt z Erosem, nie będzie miał dość siły, by go utrzymać. Oczywiście, jeśli trafi go jeden z coraz częstszych pocisków, raczej też tego nie przeżyje, więc czekanie również nie było dobrym pomysłem. Przestał myśleć o obu niebezpieczeństwach, skupiając się na pracy. Przez dziesięć nerwowych minut jego skafander śmierdział przegrzanym plastikiem. Wszystkie parametry diagnostyczne wyświetlały się wewnątrz słupków błędów i kiedy wymienniki usunęły woń, zapas powietrza wciąż wyglądał dobrze. Kolejna drobna tajemnica, której nie miał szans wyjaśnić.

Otchłań nad nim jednostajnie świeciła gwiazdami. Jedną z tych kropek była Ziemia. Nie potrafił jej zidentyfikować.

Właz techniczny osadzono w naturalnie wystającej skale, z metalicznymi szynami na wózek niczym srebrnymi wstęgami w ciemności. Miller, stękając, pociągnął wózek z bombą i własne wyczerpane ciało wokół krzywizny, a ciążenie wirowe znowu zaczęło dociskać go do stóp, zamiast rozciągać kręgosłup i kolana. Czując zawroty głowy, wstukiwał kody, aż właz się otworzył.

Eros otworzył się przed nim, ciemniejszy niż puste niebo.

Przekierował połączenie ręcznego terminala przez skafander, dzwoniąc do Holdena, jak sądził, już po raz ostatni.

– Miller – odpowiedział Holden niemal natychmiast.

– Wchodzę do środka – poinformował.

– Czekaj. Słuchaj, może jest sposób na umieszczenie tego na automatycznym wózku. Jeśli Ros...

– Niby tak, ale wiesz jak to jest. Ja już tu jestem. A nie wiemy, jak szybko może lecieć ten sukinsyn. Mamy problem, który wymaga rozwiązania, i tak właśnie go rozwiązujemy.

Holden i tak nie miał wielkiej nadziei. Robił to bardziej pro forma. Gest, zdaniem Millera nawet nie do końca z przekonaniem. Aż do ostatniej chwili próbował ratować wszystkich.

– Rozumiem – powiedział w końcu Holden.

– Dobrze. To kiedy uda mi się zepsuć to, co mogę tu znaleźć...?

– Pracujemy nad sposobami zniszczenia stacji.

– To dobrze. Fatalnie byłoby przejść przez to wszystko na próżno.

– Czy jest... Czy jest coś, co chciałbyś, żebym zrobił? Potem?

– Nie – odparł Miller, a potem przy jego boku znalazła się Julie, z włosami unoszącymi się jakby byli pod wodą. Jarzyła się blaskiem gwiazd silniejszym niż faktycznie tam był. – Czekaj. Tak. Kilka spraw. Rodzice Julie. Kierują Mao-Kwikowski Mercantile. Wiedzieli o wybuchu wojny, jeszcze zanim do niej doszło. Muszą być powiązani z Protogenem. Dopilnuj, żeby nie uszło im to na sucho. A jeśli ich spotkasz, powiedz im, że żałuję, że nie znalazłem jej na czas.

– Jasne – zapewnił Holden.

Miller zmrużył oczy w ciemności. Czy było coś jeszcze? Czy nie powinno być tego więcej? Może wiadomość do Havelocka? Albo Muss. A może Diogo i jego kumpli z SPZ? Tylko wtedy musiałby mieć coś do powiedzenia.

– Dobra – odezwał się Miller. – To wszystko. Dobrze się z tobą pracowało.

– Przykro mi, że tak się to skończyło – powiedział Holden. To nie były przeprosiny za to, co zrobił albo powiedział, za dokonane wybory i odmowy.

– Jasne – rzucił Miller. – Ale co można zrobić, nie?

To było najcieplejsze pożegnaniu, na jakie obaj mogli się zdobyć. Miller zamknął połączenie, wywołał skrypt przysłany przez Naomi i włączył go. Przy okazji włączył też z powrotem transmisję z Erosa.

Cichy szeleszczący dźwięk, jak paznokcie przesuwane po nieskończonym arkuszu papieru. Włączył światła wózka, rozjaśniając ciemne wejście do Erosa do przemysłowej szarości z cieniami w rogach. Wyobraził sobie Julie stojącą w blasku reflektorów, z blaskiem rozjaśniającym ją i wszystkie struktury za nią równocześnie, pozostałość prawie skończonego, długiego snu.

Zwolnił hamulce, pchnął wózek i po raz ostatni wszedł do wnętrza Erosa.





Rozdział pięćdziesiąty pierwszy





Holden


Holden wiedział, że przez krótki czas ludzie mogą wytrzymać bardzo wysokie przyśpieszenia. Z właściwymi systemami zabezpieczeń profesjonalni śmiałkowie wytrzymywali i przeżywali uderzenia z obciążeniem przekraczającym dwadzieścia pięć g. Ludzkie ciało naturalnie się odkształcało, pochłaniając energię w tkankach miękkich i rozpraszając uderzenie na większe obszary.

Wiedział też, że problemem w przypadku przedłużonego narażenia na wysokie ciążenie było stałe obciążenie układu krążenia, które zaczynało ujawniać jego słabość. Masz jakieś słabsze miejsce w tętnicy, które za czterdzieści lat może zmienić się w tętniaka? Może otworzyć się już teraz – po kilku godzinach w siedmiu g. Zaczynały przeciekać naczynia włosowate w oczach. Zniekształcała się gałka oczna, czasem prowadząc do trwałych uszkodzeń. Do tego dochodziły puste przestrzenie, w rodzaju płuc i układu pokarmowego. Przy dostatecznym ciążeniu mogły się zapaść.

I choć okręty bojowe mogły manewrować przy bardzo wysokich przeciążeniach przez krótkie okresy, każda chwila spędzona na ciągu zwiększała niebezpieczeństwo.

Eros nie musiał niczym w nich strzelać. Wystarczyło, że będzie przyśpieszać, aż ich ciała zapadną się od własnego ciężaru. Konsola wskazywała pięć g, ale na jego oczach przeskoczyła na sześć. Nie mogli utrzymać tego tempa. Eros im ucieknie i nic nie mogli z tym zrobić.

Jednak wciąż nie rozkazał Aleksowi zatrzymania przyśpieszania.

Tak jakby Naomi czytała mu w myślach, na jego konsoli pojawił się tekst NIE MOŻEMY TAK CIĄGNĄĆ z jej identyfikatorem.

FRED NAD TYM PRACUJE. MOGĄ POTRZEBOWAĆ NAS W ZASIĘGU EROSA, GDY JUŻ WYMYŚLĄ JAKIŚ PLAN, odpowiedział. Nawet poruszanie palców o milimetry wymagane do korzystania z przycisków wbudowanych w fotel właśnie na takie okazje było boleśnie trudne.

W ZASIĘGU DO CZEGO? – napisała Naomi.

Holden nie odpowiedział. Nie miał pojęcia. Jego krew płonęła lekami utrzymującymi przytomność, choć jego ciało było miażdżone. Leki miały przeciwstawny efekt, równocześnie przyśpieszały działanie jego mózgu i uniemożliwiały myślenie. Jednak Fred coś wymyśli. Nad problemem pracowało mnóstwo bardzo mądrych ludzi.

I Miller.

Miller ciągnął właśnie bombę fuzyjną przez wnętrze Erosa. Gdy przeciwnik ma przewagę technologiczną, atakujesz go tak prymitywnie, jak tylko się da. Może pewien smutny detektyw ciągnący broń jądrową na wózku zdoła ominąć obronę. Naomi powiedziała, że to nie magia. Może Miller mógł to wykorzystać i dać im szansę, której potrzebowali.

W każdym razie Holden musiał tam być, nawet jeśli tylko po to, by widzieć.

FRED, napisała do niego Naomi.

Holden otworzył połączenie. Fred patrzył na niego jak człowiek tłumiący uśmiech.

– Holden – przywitał się. – Jak się trzymacie?

SZEŚĆ G. MÓW.

– Jasne. Okazuje się, że korpus ONZ rozrywał na części sieć Protogenu, szukając wskazówek dotyczących tego, co się właściwie dzieje. Zgadnij, kto okazał się wrogiem publicznym numer jeden dla szych z Protogenu? Właśnie ja. Nagle wszystko mi wybaczono i Ziemia wita mnie ponownie, bierze w swe kochające objęcia. Wróg mojego wroga uważa mnie za prawego drania.

ŚWIETNIE. ZAPADA MI SIĘ ŚLEDZIONA. SZYBCIEJ.

– Pomysł, że Eros walnie w Ziemię, wygląda fatalnie. Zdarzenie prowadzące do zagłady, nawet jeśli to tylko skała. Ale ludzie z ONZ obserwowali strumienie z Erosa i cholernie ich to przeraża.

I CO?

– Ziemia przygotowuje się do wysłania całego naziemnego arsenału jądrowego. Tysięcy głowic. Odparują tę skałę. Flota przechwyci to, co zostanie po pierwszym ataku i wysterylizuje cały obszar kosmosu ciągłym bombardowaniem jądrowym. Wiem, że to ryzyko, ale to wszystko, co mamy.

Holden oparł się chęci pokręcenia głową. Nie chciał wylądować z policzkiem na trwałe przyklejonym do fotela.

EROS USKOCZYŁ PRZED NAUVOO. W TEJ CHWILI LECI Z SZEŚĆ G, WEDŁUG NAOMI MILLER NIE CZUJE PRZYŚPIESZENIA. COKOLWIEK ROBI, NIE MA TAKICH OGRANICZEŃ, JAK MY. CO GO POWSTRZYMA PRZEZ PONOWNYM USKOCZENIEM? PRZY TYCH PRĘDKOŚCIACH POCISKI NIE ZDOŁAJĄ ZAWRÓCIĆ I GO DOGONIĆ. ZRESZTĄ W CO U DIABŁA CELUJECIE? EROS NIE ODBIJA JUŻ RADARU.

– To właśnie twoja rola. Musisz próbować oświetlać go nam laserem. Możemy użyć systemów naprowadzania Rosynanta do naprowadzenia rakiet.

PRZYKRO MI TO MÓWIĆ, ALE ODPADNIEMY Z GRY NA DŁUGO PRZED POJAWIENIEM SIĘ POCISKÓW. NIE DAMY RADY UTRZYMAĆ TEMPA. NIE MOŻEMY NAPROWADZIĆ TYCH RAKIET. A GDY RAZ STRACIMY KONTAKT WZROKOWY, NIKT NIE ZDOŁA NAMIERZYĆ POZYCJI EROSA.

– Może będziesz musiał ustawić autopilota – zasugerował Fred.

Czyli może wszyscy będziecie musieli umrzeć w swoich fotelach.

ZAWSZE CHCIAŁEM ZGINĄĆ JAKO MĘCZENNIK, ALE CZEMU SĄDZISZ, ŻE SAM ROSYNANT ZDOŁA POKONAĆ TO COŚ? NIE ZABIJĘ ZAŁOGI TYLKO DLATEGO, ŻE NIE MASZ LEPSZEGO POMYSŁU.

Fred nachylił się do ekranu, mrużąc oczy. Po raz pierwszy opadła jego maska i Holden zobaczył kryjące się pod nią strach i bezradność.

– Słuchaj, wiem, o co proszę, ale znasz stawkę. To wszystko, co mamy. Nie zadzwoniłem do ciebie, żeby usłyszeć, czemu to się nie uda. Pomóż albo daj spokój. W tej chwili adwokat diabła to tylko inne określenie dupka.

Daję się miażdżyć na śmierć, prawdopodobnie doznając trwałych uszkodzeń tylko dlatego, że nie chcę się poddać, ty draniu. Bardzo mi przykro, że nie jestem gotów skazać na śmierć załogi, gdy tylko o to poprosiłeś.

Konieczność pisania wszystkiego miała tę zaletę, że ograniczała wybuchy emocjonalne. Zamiast wydarcia się na Freda za kwestionowanie jego poświęcenia Holden napisał tylko ZASTANOWIĘ SIĘ NAD TYM i zakończył połączenie.

Optyczny system śledzenia pilnujący Erosa błysnął ostrzeżeniem, że asteroida znowu zwiększa prędkość. Gdy Aleks przycisnął Rosa, wyrównując przyśpieszenie, olbrzym siedzący mu na piersi przybrał na wadze kolejne kilka kilogramów. Błyskająca czerwona kontrolka poinformowała Holdena, że z powodu czasu trwania bieżącego przyśpieszenia mógł się spodziewać udarów u 12 procent załogi. Ta wartość pójdzie w górę. Po odpowiednim czasie osiągnie 100 procent. Spróbował sobie przypomnieć maksymalne teoretyczne przyśpieszenie Rosa. Aleks leciał nim już krótko przy dwunastu g, gdy opuszczali Donnagera. Faktyczny limit był jedną z tych trywialnych wartości, sposobem na przechwalanie się czymś, czego statek nigdy nie zrobi w rzeczywistości. Czy to było piętnaście g? Dwadzieścia?

Miller nie czuł żadnego przyśpieszenia. Jak można było lecieć, gdy nic się nie czuło?

Niemal nie zdając sobie sprawy, że to robi, Holden aktywował odcięcie silnika. W ciągu kilku sekund znalazł się w nieważkości i kaszlał potężnie, gdy jego narządy próbowały odnaleźć oryginalne miejsca spoczynku w ciele. Kiedy Holden doszedł do siebie dostatecznie, by głęboko odetchnąć po raz pierwszy od wielu godzin, w głośniku odezwał się Aleks.

– Kapitanie, zabiłeś silniki? – zapytał pilot.

– Tak, to ja. Dość tego. Eros ucieknie niezależnie od tego, co zrobimy. Odsuwamy tylko nieuniknione, ryzykując przy tym śmierć załogi.

Naomi obróciła fotel i posłała mu smutny uśmieszek. Zobaczył duże sińce pod jej oczami na skutek przyśpieszenia.

– Zrobiliśmy, co mogliśmy – powiedziała.

Holden wypchnął się z fotela tak mocno, że zarobił sińce na przedramionach od zderzenia z sufitem, po czym odepchnął się mocno jeszcze raz i zaparł się plecami o ścianę przez chwycenie zaczepu gaśnicy. Naomi przyglądała mu się przez kabinę z ustami w komicznym wyrazie zaskoczenia. Zdawał sobie sprawę, że musi wyglądać niedorzecznie, jak nadąsane dziecko w napadzie złości, ale nie potrafił się opanować. Puścił zaczep gaśnicy i podryfował w stronę środka kabiny. Nawet nie zdawał sobie sprawy, że uderzał drugą ręką w ścianę. Teraz poczuł, że ręka go boli.

– Niech to szlag – rzucił. – Niech to wszyscy diabli.

– My... – zaczęła Naomi, ale jej przerwał.

– Zrobiliśmy, co mogliśmy? Jakie to, u diabła, ma znaczenie? – Holden czuł, że ogarnia go oszołomienie, które nie było jedynie wynikiem leków. – Zrobiłem też wszystko, co mogłem, żeby pomóc Canterbury. Próbowałem zrobić, co należy, gdy pozwoliłem, by wziął nas na pokład Donnager. Czy moje dobre intencje cokolwiek znaczą?

Naomi przybrała kamienny wyraz twarzy. Jej powieki opadły i patrzyła na niego zza wąskich szparek. Wargi zacisnęła tak mocno, że zrobiły się prawie białe. Chcieli, żebym cię zabił, pomyślał Holden. Chcieli, żebym zabił moją załogę tylko na wypadek, gdyby Eros nie potrafił przekroczyć piętnastu g, a nie mogłem tego zrobić. W jego wnętrzu ścierały się poczucie winy, wściekłość i żal, zmieniając się w coś cienkiego i nieznanego. Nie potrafił nazwać tego uczucia.

– Jesteś ostatnią osobą, po której spodziewałabym się użalania nad sobą – powiedziała napiętym głosem. – Gdzie jest kapitan, który zawsze pyta: „Co możemy zrobić, żeby poprawić sytuację?”.

Holden bezradnie machnął ręką.

– Pokaż mi, który przycisk nacisnąć, żeby nie dopuścić do zabicia wszystkich ludzi na Ziemi, a nacisnę go.

Pod warunkiem, że to nie zabije ciebie.

Naomi odpięła pasy bezpieczeństwa i poszybowała w stronę drabiny załogowej.

– Idę na dół sprawdzić, co z Amosem – powiedziała i otworzyła właz pokładowy. Zatrzymała się na chwilę. – Jestem twoim pierwszym oficerem, Holden. Monitorowanie łączności to część moich obowiązków. Wiem, czego chciał Fred.

Holden zamrugał, a Naomi zanurkowała pod pokład. Właz zatrzasnął się za nią z grzmotem, który nie mógł być ostrzejszy niż zwykle, ale takie sprawiał wrażenie.

Wywołał kokpit, by powiedzieć Aleksowi, żeby zrobił sobie przerwę i poszedł po kawę. Pilot zatrzymał się po drodze przez pokład, wyglądał jakby chciał porozmawiać, ale Holden odesłał go machnięciem ręki. Aleks wzruszył ramionami i poszedł.

Niepewne uczucie w trzewiach wypuściło korzenie i rozkwitło w pełnowymiarową, wszechogarniającą panikę. Jakaś jadowita, mściwa i samoumartwiająca się część jego umysłu upierała się przy nieustannym odtwarzaniu obrazów Erosa pędzącego w stronę Ziemi. Spadłby w dół z nieba niczym ucieleśniona wizja apokalipsy wszystkich religii, z ogniem, trzęsieniami ziemi i niszczącym powierzchnię ognistym deszczem. Jednak za każdym razem, gdy w jego umyśle Eros uderzał w Ziemię, widział wybuch Canterbury. Szokująco nagłe białe światło, a potem nic poza dźwiękiem lodowych okruchów uderzających o kadłub jak łagodny grad.

Mars przetrwa, przez jakiś czas. Niektóre miejsca Pasa utrzymają się pewnie jeszcze dłużej. Ich kultura opierała się na radzeniu sobie, przetrwaniu na ochłapach, życiu na minimalnych zasobach. Jednak w końcu bez Ziemi wszystko umrze. Ludzie dawno już opuścili studnię grawitacyjną. Dostatecznie dawno, by stworzyć technologie umożliwiające odcięcie tej pępowiny, jednak nigdy nie zadali sobie trudu zrobienia tego. Stagnacja. Pomimo pragnienia rozprzestrzenienia się na każdy nadający się do życia zakątek, którego ludzkość mogła sięgnąć, dopadła ją stagnacja. Zadowolona z latania na statkach zbudowanych pół wieku temu, używała technologii, które nie zmieniły się przez jeszcze dłuższy czas.

Ziemia do tego stopnia skupiła się na własnych problemach, że ignorowała swoje rozsiane w kosmosie dzieci, żądając jedynie udziału w owocach ich pracy. Mars całą swoją populację zagnał do przeobrażania planety, zmieniając jej oblicze z czerwonego na zielone. Próbował stworzyć nową Ziemię, by zerwać z zależnością od starej. Pas zaś zyskał miano slumsów Układu Słonecznego. Wszyscy byli zbyt zajęci próbami przetrwania, by tracić czas na tworzenie czegoś nowego.

Znaleźliśmy protomolekułę w chwili, gdy mogła wyrządzić nam największe szkody, pomyślał Holden.

Wyglądała na skrót. Sposób na uniknięcie konieczności wykonywania pracy, przeskok wprost do poziomu bogów. A minęło tak dużo czasu, odkąd cokolwiek poza samą ludzkością stanowiło dla niej realne zagrożenie, że teraz nikt nie był dość inteligentny, by bać się protomolekuły. Powiedział to sam Dresden. Istoty, które stworzyły protomolekułę, załadowały ją na Febe i wystrzeliły w stronę Ziemi, były już równe bogom w czasach, gdy przodkowie ludzkości uważali za szczyt techniki fotosyntezę i rzęski. Jednak człowiek wziął ich antyczne narzędzie zniszczenia i mimo wszystko je aktywował, bo gdy przyszło co do czego, ludzie wciąż byli tylko ciekawskimi małpami. Wciąż musieli szturchać patykiem wszystko, co znajdą, by zobaczyć, jak zareaguje.

Czerwona mgiełka przed oczami Holdena przybrała dziwny, pulsujący kształt. Potrzebował chwili, by zrozumieć, że miga kontrolka na jego panelu, informując go o połączeniu przychodzącym z Ravi. Odepchnął się od najbliższej pryczy przeciążeniowej, doleciał do swojej konsoli i otworzył łącze.

– Tu Rosynant, Ravi, mów.

– Czemu stanęliśmy, Holden? – zapytała McBride.

– Bo i tak nie byliśmy w stanie utrzymać tempa, a istniało zbyt duże ryzyko ofiar wśród załogi – odpowiedział. Nawet dla niego brzmiało to słabo. Tchórzliwie.

McBride chyba tego nie zauważyła.

– Rozumiem. Zgłoszę się po nowe rozkazy. Dam ci znać, jeśli coś się zmieni.

Holden wyłączył połączenie i wbił puste spojrzenie w konsolę. System śledzenia optycznego robił, co mógł, by utrzymać Erosa w polu widzenia. Ros był dobrym statkiem. Nowoczesnym. A ponieważ Aleks oznaczył asteroidę jako zagrożenie, komputer będzie robił wszystko, co w jego mocy, by go śledzić. Jednak Eros był szybko poruszającym się obiektem o niskim albedo, nie odbijał radaru. Mógł w nieprzewidywalny sposób zmieniać kurs przy dużej prędkości. Utrata namiaru była wyłącznie kwestią czasu, zwłaszcza jeśli będzie chciał się urwać.

Obok informacji dotyczących śledzenia na jego konsoli otworzyło się małe okienko z informacją, że Ravi włączył swój transponder. Standardową praktyką nawet dla jednostek wojskowych było trzymanie ich włączonych przy braku widocznego zagrożenia lub konieczności ukrywania się. Radiowiec na małej korwecie FONZ musiał przełączyć go z przyzwyczajenia.

Teraz Ros zarejestrował go jako znany pojazd i wrzucił na ekran z zagrożeniami w postaci łagodnie pulsującej zielonej kropki z etykietą. Holden patrzył na nią pusto przez dłuższą chwilę. Nagle szerzej otworzył oczy.

– Cholera – powiedział i otworzył okrętowy interkom. – Naomi, potrzebuję cię na mostku.

– Chyba na razie wolałabym zostać tu na dole – odpowiedziała.

Holden wcisnął przycisk alarmu bojowego na konsoli. Światła pokładowe zmieniły kolor na czerwony i rozległy się trzy sygnały alarmowe.

– Pierwszy oficer Nagata na mostek – powiedział. Niech później się na nim za to odgrywa. Należało mu się. Ale teraz nie miał ani chwili do stracenia.

Naomi znalazła się na mostku w mniej niż minutę. Holden zdążył się już przypiąć do pryczy przeciążeniowej i wywoływał dzienniki łączności. Naomi przepchnęła się do swojego fotela i też się przypięła. Posłała mu szybkie spojrzenie – A jednak zginiemy? – ale nic nie powiedziała. Zginie, jeśli on tak zdecyduje. Poczuł uderzenie mieszanki podziwu i irytacji na nią. Zanim się odezwał, znalazł w dziennikach to, czego szukał.

– Dobra – powiedział. – Mieliśmy kontakt radiowy z Millerem już po tym, jak Eros zniknął z radaru. Potwierdzasz?

– Zgadza się – powiedziała. – Ale nadajnik skafandra nie ma dostatecznej mocy, by transmitować przez powłokę Erosa na zbyt wielką odległość, więc sygnał musiał być wzmacniany przez jeden z zacumowanych tam statków.

– A to znaczy, że cokolwiek Eros robi, żeby wygasić radar, nie tłumi transmisji radiowych z zewnątrz.

– Wydaje się słuszne – przyznała Naomi z rosnącym zaciekawieniem w głosie.

– Nadal masz kody sterowania dla pięciu frachtowców SPZ na powierzchni, prawda?

– Tak jest, sir. – A po chwili: – O cholera.

– No właśnie – rzucił Holden, obracając się z fotelem w stronę Naomi. – Czemu Ros i wszystkie inne okręty floty w Układzie mają przełącznik pozwalający wyłączyć transpondery?

– Żeby przeciwnik nie mógł dać pociskom namiaru na sygnał transpondera i ich wysadzić – odpowiedziała, dzieląc jego uśmiech.

Holden obrócił fotel z powrotem do konsoli i zaczął otwierać połączenie do stacji Tycho.

– Byłabyś tak miła, pierwsza, i użyła kodów sterowania od Milera w celu ponownego włączenia tych pięciu frachtowców SPZ i odpalenia ich transponderów? O ile nasz gość na Erosie nie zdoła wyprzedzić fal radiowych, chyba uporaliśmy się z problemem przyśpieszenia.

– Tak jest, kapitanie – odpowiedziała Naomi.

Nawet patrząc w inną stronę, Holden słyszał uśmiech w jej głosie, co roztopiło resztki lodu w jego trzewiach. Mieli plan. Jednak zrobią różnicę.

– Połączenie przychodzące z Ravi – oznajmiła Naomi. – Chcesz je odebrać, zanim włączę transpondery?

– Cholera, tak.

Kliknęła linia.

– Kapitanie Holden. Dostaliśmy nowe rozkazy. Wygląda na to, że będziemy za tym lecieć chwilę dłużej.

McBride brzmiała jak ktoś, kto właśnie usłyszał wyrok śmierci. Stoicko.

– Może pani jeszcze poczekać kilka minut – zasugerował Holden. – Mamy alternatywę.

Gdy Naomi włączała transpondery na pięciu frachtowcach SPZ zostawionych przez Millera na powierzchni Erosa, Holden wyłożył plan McBride, a potem, na osobnej linii, Fredowi. Zanim Fred wrócił do niego z entuzjastycznym zatwierdzeniem pomysłu zarówno przez niego, jak i dowództwo floty ONZ, wszystkie pięć frachtowców radośnie nadawało, informując cały Układ Słoneczny o swoim położeniu. Godzinę później w stronę Erosa wystrzelono największą chmarę międzyplanetarnych pocisków jądrowych w historii ludzkości.

Wygramy to, pomyślał Holden, patrząc na pociski na wyświetlaczu taktycznym, wyglądające niczym chmara gniewnych czerwonych kropek. Pokonamy to coś. A co więcej, jego załoga tego dożyje. Nikt więcej nie musiał ginąć.

Poza...

– Dzwoni Miller – poinformowała Naomi. – Pewnie zauważył, że znowu włączyliśmy jego statki.

Holden znowu poczuł coś niemiłego w żołądku. Miller będzie tam, na Erosie, gdy dolecą pociski. Nie każdy będzie mógł świętować zwycięstwo.

– Cześć, Miller. Jak leci? – zapytał, nie do końca zdolny pozbyć się grobowego tonu głosu.

Głos Millera był niewyraźny, częściowo zniekształcony przez szum, ale nie na tyle, by Holden nie zdołał usłyszeć jego tonu i zrozumieć, że zaraz zepsuje im całą imprezę.

– Holden – powiedział Miller. – Mamy problem.





Rozdział pięćdziesiąty drugi





Miller


Raz. Dwa. Trzy.

Miller dotknął przycisku na terminalu, ponownie resetując zapalnik. Drzwi przed nim były kiedyś jednym z tysięcy cichych, automatycznych mechanizmów. Przez lata pracowały bezszelestnie na łożyskach magnetycznych. Teraz wokół ich boków rosło coś czarnego o teksturze kory drzewa, zniekształcając metal. Za nimi leżały korytarze portu, magazyny i kasyno. Wszystko, co było kiedyś stacją Eros, stanowiło teraz przednią straż nacierającej obcej inteligencji. Jednak by do niej dotrzeć, Miller musiał otworzyć zacięte drzwi. W mniej niż pięć sekund. W skafandrze próżniowym.

Znowu odłożył terminal ręczny i szybko sięgnął do cienkiej szczeliny na styku drzwi. Raz. Dwa. Drzwi przesunęły się o centymetr, poruszając płatami czarnej materii. Trzy.

Cztery.

Znowu chwycił terminal, resetując zapalnik.

To nie mogło się udać.

Miller usiadł na ziemi obok wózka. Strumień z Erosa szeptał i mamrotał, najwyraźniej nieświadom maleńkiego napastnika drapiącego skórę stacji. Miller odetchnął głęboko i powoli. Drzwi nie drgnęły. Musiał się przez nie przedostać.

Naomi się to nie spodoba.

Wolną ręką poluzował metalową taśmę wokół bomby, aż mógł nią trochę kołysać. Powoli i ostrożnie uniósł jej róg, a następnie obserwując odczyty stanu, wsunął pod niego terminal, ustawiając go tak, by metalowy róg mocno wciskał ekran nad przyciskiem programu. Przycisk pozostał zielony. Jeśli stacja się zatrzęsie lub poruszy, wciąż będzie miał pięć sekund na sięgnięcie do niego.

Wystarczy.

Miller zaparł się i pociągnął za drzwi obiema rękami. Odpadło jeszcze więcej czarnej powłoki i udało mu się rozsunąć metalowe płyty na tyle, by mógł za nie zajrzeć. Korytarz po drugiej stronie był prawie okrągły – czarne rozrosty wypełniły wszystkie rogi, nadając przejściu wygląd wielkiego, wysuszonego naczynia krwionośnego. Światło dobiegało jedynie z reflektorów skafandra i miliona drobnych luminescencyjnych kropek unoszących się w powietrzu jak niebieskie świetliki. Gdy strumień audio z Erosa pulsował, chwilami robiąc się głośniejszy, świetliki przygasały, po czym rozjaśniały się z powrotem. Skafander zgłosił powietrze nadające się do oddychania z podwyższonym poziomem argonu, ozonu i benzenu.

Jedna ze świecących kropek przeleciała obok niego, wirując w niewyczuwalnych dla niego prądach powietrza. Miller ją zignorował, napierając na drzwi i poszerzając otwór o centymetr za każdym razem. W końcu mógł wcisnąć rękę w szparę i pomacać powłokę. Wydawała się dostatecznie solidna, by utrzymać wózek. Co było błogosławieństwem. Gdyby było to sięgające ud błoto, musiałby znaleźć jakiś inny sposób transportowania bomby. W tej sytuacji dostatecznie trudne będzie ciągnięcie wózka po zaokrąglonej powierzchni.

Nie ma spoczynku dla nikczemnych, w jego głowie powiedziała Julie Mao. Ani pokoju dla prawych.

Wrócił do pracy.

Ociekał potem, gdy wreszcie udało mu się dostatecznie rozepchnąć drzwi. Bolały go ręce i plecy. Czarna skorupa zaczęła rozrastać się w głąb korytarza, z mackami sięgającymi w stronę śluzy, trzymając się rogów, gdzie ściany stykały się z podłogą i sufitem. Powietrze wypełnił błękitny blask. Eros sięgał do korytarza równie szybko, jak on wędrował do środka. A może szybciej.

Miller pociągnął za wózek obiema rękami, uważnie obserwując terminal. Bomba zachwiała się, ale nie na tyle, by utracić kontakt ze spustem. Gdy znalazł się bezpiecznie w korytarzu, wziął terminal z powrotem do ręki.

Raz. Dwa.

Ciężka osłona bomby zrobiła wgłębienie w panelu dotykowym, ale urządzenie nadal działało. Miller złapał uchwyt wózka i nachylił się do przodu, ciągnąc ładunek po nierównej, organicznej powierzchni pod stopami, reagującej na ruch lekką wibracją.

Kiedyś tu już zginął. Został otruty. Postrzelony. Te korytarze, albo inne, bardzo podobne, były jego polem bitwy. Jego i Holdena. Teraz były nie do poznania.

Przeszedł przez szeroką, prawie pustą przestrzeń. Skorupa była tu trochę cieńsza i miejscami widać było metalowe ściany magazynu. Na suficie wciąż świeciły diody LED, śląc w ciemność zimne, białe światło.

Droga zaprowadziła go na poziom kasyna, z architekturą komercji wciąż sprowadzającą gości w to samo miejsce. Obca kora prawie znikła, ale miejsce zmieniło się nie do poznania. Automaty pachinko wciąż stały w rzędach, częściowo stopione, rozwalone wybuchami lub, w kilku przypadkach, wciąż świecąc i prosząc o dane kredytowe umożliwiające włączenie krzykliwych świateł i efektów dźwiękowych. Pod kapeluszami grzybów z przejrzystego, glutowatego żelu wciąż wystawały karciane stoły. Ściany i sufity wysokie jak w katedrze były pokryte przez czarne żebra z przypominającymi włosy włóknami, jarzącymi się na końcach bez oświetlania czegokolwiek.

Coś krzyknęło, choć skafander przytłumił dźwięk. Nadawany ze stacji strumień brzmiał głośniej i bogaciej, od kiedy znalazł się w jej środku. Nagle ogarnęło go wspomnienie z dzieciństwa, jak oglądał strumień wideo z chłopcem, który został połknięty przez olbrzymiego wieloryba.

W powietrzu przeleciało coś szarego, wielkości dwóch pięści Millera, ale zbyt szybko, by uważnie się temu przyjrzeć. To nie był ptak. Coś przebiegło za przewróconym automatem. Zrozumiał, czego mu brakuje. Na Erosie przebywało półtora miliona ludzi, z których większość znajdowała się tutaj, na poziomie kasyna, gdy nadeszła ich osobista apokalipsa. Jednak nie widział żadnych ciał. A raczej nie... to nie była prawda. Czarna skorupa, miliony czarnych bruzd w górze z ich miękkim oceanicznym blaskiem. To wszystko były ciała z Erosa. Przetworzone, przekształcone ludzkie ciała. Alarm skafandra poinformował go, że zaczyna hiperwentylować. Na skraju pola widzenia pojawiła się ciemność.

Miller opadł na kolana.

Tylko mi tu nie zemdlej, sukinsynu, powiedział sobie. Nie trać przytomności, a jeśli już koniecznie musisz, to zrób to tak, żeby dalej naciskać ten cholerny przycisk blokady bomby.

Julie oparła dłonie na jego rękach. Prawie to poczuł i zrobiło mu się lepiej. Miała rację. To tylko ciała. Tylko martwi ludzie. Ofiary. Jeszcze jeden kawał mięsa do recyklingu, jak każda nielicencjonowana dziwka, którą widział zadźganą na śmierć w tanich hotelach Ceres. Jak wszystkie ofiary samobójstw, które rzuciły się przez śluzę w próżnię. No dobra, protomolekuła w dziwny sposób kaleczyła ciała. Ale nie zmieniała tego, czym były. Nie zmieniała tego, czym on był.

– Gdy jesteś gliniarzem – powiedział do Julie, powtarzając coś, co mówił każdemu żółtodziobowi, któremu zdarzyło mu się partnerować – nie masz luksusu odczuwania. Musisz zrobić swoje.

Więc zrób swoje, powiedziała łagodnie.

Kiwnął głową. Wstał. Zrób swoje.

Jakby w odpowiedzi zmienił się dźwięk w skafandrze: strumień z Erosa przeszedł przez setkę częstotliwości, po czym eksplodował ostrym zalewem czegoś, co mogło być hindi. Ludzkie głosy. Aż obudzą nas ludzkie głosy, pomyślał, bez cytatu potrafiąc przypomnieć sobie, skąd pochodziła ta fraza.

Gdzieś na stacji miało się znajdować... coś. Mechanizm sterujący, źródło zasilania czy cokolwiek, czego protomolekuła używała zamiast silnika. Nie wiedział, jak to coś wyglądało ani jak będzie bronione. Nie miał pojęcia, jak działało poza założeniem, że jeśli je wysadzi, nie będzie funkcjonować zbyt dobrze.

A więc wracamy, powiedział Julie. Wracamy do tego, co wiemy.

To coś, co rosło wewnątrz Erosa, używając kamiennej skóry asteroidy jako sztywnego pancerza zewnętrznego, nie odcięło portów. Nie przemieściło wewnętrznych ścian ani nie przekształciło sal i korytarzy na poziomie kasyna. Czyli układ stacji powinien być dość zbliżony do tego, jak zawsze wyglądała. Dobra.

Cokolwiek używane było do przemieszczania stacji w kosmosie, musiało zużywać mnóstwo energii. Dobra.

Czyli znajdź źródło ciepła. Wolną ręką skontrolował skafander. Temperatura otoczenia wynosiła dwadzieścia siedem stopni: gorąco, ale zdecydowanie do wytrzymania. Ruszył energicznie w stronę korytarza do portu. Temperatura spadła o mniej niż jedną setną stopnia, ale spadła. No tak. Mógł iść w głąb każdego korytarza, sprawdzić, w którym jest najcieplej i ruszyć właśnie tym. Kiedy znajdzie miejsce na stacji, które było powiedzmy trzy lub cztery stopnie cieplejsze od pozostałych, bo to będzie właśnie to. Podciągnie tam wózek, zwolni kciuk z przycisku i policzy do pięciu.

Żaden problem.

Kiedy wrócił do wózka, wokół kół wyrosło coś złotego o wyglądzie miękkiego wrzosu. Miller zdrapał to najlepiej jak mógł, ale jedno z kół i tak zaczęło skrzypieć. Nie mógł nic z tym zrobić.

Jedną ręką trzymając wózek, a drugą wciskając przycisk na terminalu ręcznym, Miller ruszył głębiej do wnętrza stacji.


* * *

– Ona jest moja – powiedział bezmyślnie Eros. Powtarzał tę frazę już prawie od godziny. – Ona jest moja. Ona jest... moja.

– Dobrze – zgodził się Miller. – Możesz ją mieć.

Bolały go ramiona. Skrzypienie kółka wózka narastało, a jego wysoki dźwięk wcinał się przez pełną potępieńczego szaleństwa transmisję Erosa. Zaczął go mrowić kciuk nieustannie wciskający przycisk powstrzymujący natychmiastową anihilację. Wraz z każdym pokonanym w górę poziomem spadało ciążenie ruchu obrotowego, za to coraz bardziej zauważalny był efekt siły Coriolisa. Nie było identycznie jak na Ceres, ale dostatecznie podobnie, by poczuł się jak w domu. Stwierdził, że czeka już na chwilę, gdy będzie po wszystkim. Wyobraził sobie siebie z powrotem w swojej dziurze, z sześciopakiem piwa i dobiegającą z głośników muzyką, która została skomponowana przez kogoś mającego pojęcie o harmonii. Może jakiś lekki jazz.

Kto by pomyślał, że propozycja lekkiego jazzu może stać się pociągająca?

– Złapcie mnie, jeśli potraficie, fajfusy – powiedział Eros. – Nie ma mnie i nie ma, i nie ma. Nie ma i nie ma, i nie ma.

Wewnętrzne poziomy stacji były równocześnie znajome i obce. Z dala od będącego olbrzymim grobem poziomu kasyna pokazywało się natomiast więcej życia starej stacji Eros. Wciąż świeciły znaki stacji metra, informując o błędach linii i doradzając cierpliwość. Szumiały wymienniki powietrza. Podłogi były względnie czyste i puste. Wrażenie bliskie normalności sprawiało, że zmiany jeszcze bardziej rzucały się w oczy. Ściany były pokryte przez ciemne pnącza o skręconych wzorach ślimaczych muszli. Z góry opadały płatki materii, wirując w wirowym ciążeniu jak sadza. Eros wciąż miał ciążenie z ruchu obrotowego, ale żadnego związanego z olbrzymim przyśpieszeniem, z jakim się poruszał. Miller wolał się nad tym nie zastanawiać.

Przez korytarz przepełzło stadko przypominających pająki stworów wielkości małych piłek, zostawiając za sobą lśniącą powłokę jarzącego się śluzu. Dopiero, gdy zatrzymał się, by strącić jednego z nich z wózka, rozpoznał w nich odcięte dłonie, z przypalonymi i zniekształconymi sterczącymi kośćmi nadgarstka. Jakaś część jego umysłu krzyczała z przerażenia, ale była odległa i łatwa do zignorowania.

Protomolekule należał się szacunek. Jak na coś, co spodziewało się prokariontów funkcjonujących bez tlenu, całkiem nieźle radziło sobie z improwizacją. Zatrzymał się, żeby sprawdzić odczyty czujników skafandra. Temperatura wzrosła o pół stopnia od czasu opuszczenia kasyna i o jedną dziesiątą od wejścia do tego korytarza. Rosło też promieniowanie tła, naświetlając kolejnymi radami jego biedne, wymęczone ciało. Spadło za to stężenie benzenu, a jego skafander wychwytywał bardziej egzotyczne cząsteczki aromatyczne – tetracen, antracen i naftalen – o zachowaniu na tyle dziwnym, by ogłupić czujniki. Czyli szedł w dobrą stronę. Nachylił się do przodu z wózkiem opierającym się ciągnięciu jak znudzone dziecko. Na ile pamiętał, strukturalny układ stacji był zbliżony do układu Ceres, a tę stację znał jak własną kieszeń. Jeszcze jeden, może dwa poziomy w górę i dotrze do zbiegu kanałów serwisowych z dolnych poziomów o wyższym ciążeniu oraz systemów dostawczych i zasilania, które lepiej radziły sobie w niższym ciążeniu. Wydawało się to dobrym miejscem na wyhodowanie centrum sterowania i dowodzenia. Dobrym miejscem na mózg.

– Nie ma i nie ma, i nie ma – powiedział Eros. – I nie ma.

Pomyślał, że to zabawne, jak zgliszcza przeszłości kształtują wszystko, co przychodzi później. Wydawało się to sprawdzać na wszystkich poziomach i być jedną z uniwersalnych prawd wszechświata. W dawnych czasach, gdy ludzkość wciąż żyła jeszcze wyłącznie w studni, drogi wytyczone przez rzymskich legionistów zostały pokryte asfaltem, a później ferrobetonem bez zmiany krzywizny czy zakrętów. Na Ceres, Erosie i Tycho średnicę standardowych korytarzy wyznaczyły narzędzia wiertnicze stworzone z myślą o ciężarówkach i windach na Ziemi, które z kolei zaprojektowano tak, by mieściły się w śladach dość szerokich na oś wózka ciągniętego przez muły.

A teraz obcy – byt z mrocznych przestworzy – rósł wzdłuż korytarzy, przewodów, rur i kanałów ułożonych przez garść ambitnych naczelnych. Zastanawiał się, jak to wszystko wyglądałoby, gdyby protomolekuła nie została przechwycona przez Saturna i dotarła do pierwotnej zupy na Ziemi. Żadnych reaktorów fuzyjnych, silników nawigacyjnych ani złożonych organizmów do zawłaszczenia. Co zrobiłaby inaczej, gdyby nie musiała wykorzystywać wyborów ewolucyjnych innych organizmów?

Miller, odezwała się Julie. Nie zatrzymuj się.

Zamrugał. Stał w pustym korytarzu u podstawy rampy wjazdowej. Nie wiedział, na jak długo pogrążył się we własnych myślach.

Może minęły całe lata.

Odetchnął głęboko i ruszył w górę rampy. Według odczytu korytarze powyżej były wyraźnie cieplejsze od dotychczasowych. Prawie o trzy stopnie. Zbliżał się. Z drugiej strony, nie było światła. Oderwał mrowiący, prawie bez czucia kciuk od przycisku kontrolnego skryptu, włączył małą diodę LED terminala i z powrotem nacisnął przycisk, zanim odliczanie doszło do czterech.

– Nie ma i nie ma i... i... i, i, i, i.

Strumień Erosa piszczał chórem głosów paplających po rosyjsku i w hindi wokół pojedynczego głosu, chwilami tonąc pod głębokim, modulowanym wyciem. Może była to pieśń wieloryba. Skafander Millera poinformował go uprzejmie, że zostało mu tlenu na pół godziny. Wyłączył alarm.

Stacja transferowa była przerośnięta. Wzdłuż korytarzy skręcały się w liny blade liście. Wzdłuż długich białych łodyg sunęły w uporządkowanych falach rozpoznawalne owady – muchy, karaluchy, gońce. W różne strony przesuwały się macki czegoś wyglądającego jak żółć ze stawami, co zostawiało po sobie warstwę wijących się larw. Były ofiarą protomolekuły w równym stopniu, co populacja ludzi. Biedne dranie.

– Nie możesz zabrać Fina, Wala – powiedział Eros głosem brzmiącym prawie triumfalnie. – Nie możesz zabrać Fina, Wala. Nie ma jej i nie ma, i nie ma.

Temperatura rosła teraz szybciej. Wystarczyło mu kilka minut, by zdecydować, że kierunek zgodny z obrotem jest trochę cieplejszy. Pociągnął wózek. Czuł pisk, drobne, nierówne drżenie w kościach ręki. Ramiona obciążone masą bomby i psującymi się łożyskami zaczynały boleć z coraz większą siłą. To dobrze, że nie będzie musiał ciągnąć tego cholerstwa z powrotem w dół.

W ciemności czekała na niego Julie, przecięta wąskim strumieniem światła z ręcznego terminala. Jej włosy unosiły się w powietrzu, nie ulegając ciążeniu ruchu odśrodkowego. Miała poważny wyraz twarzy.

Skąd to wie? – zapytała.

Miller przystanął. Przez całą jego karierę okazjonalnie zdarzało się, że jakiś nie do końca przytomny świadek powiedział coś, użył jakiegoś zwrotu, zaśmiał się z niewłaściwej rzeczy, a on w głębi duszy wiedział, że zyskał nowy wgląd w sprawę.

To właśnie była taka chwila.

– Nie możesz zabrać Fina, Wala – gaworzył Eros.

Kometa, która przyniosła protomolekułę do Układu Słonecznego była pociskiem, nie statkiem, powiedziała Julie, nie poruszając ciemnymi wargami. Leciała balistycznie. Jak zwykły pocisk z głęboko zamrożoną protomolekułą. Wycelowano go w Ziemię, ale nie trafił i został zamiast tego przechwycony przez Saturna. Ładunek nim nie sterował. Nie napędzał. Nie nawigował.

– Wcale nie musiał – Miller powiedział na głos.

Teraz steruje. Leci na Ziemię. Skąd wie, że ma lecieć na Ziemię? Skąd pochodzi ta informacja? To mówi. Skąd zna gramatykę?

Kto jest głosem Erosa?

Miller zamknął oczy. Jego skafander przypomniał, że zostało mu tylko dwadzieścia minut tlenu.

– Nie możesz zabrać Finwala! Nie ma jej i nie ma, i nie ma!

– O szlag – rzucił Miller. – O Jezu.

Puścił wózek, zawracając w stronę rampy, światła i szerokich korytarzy stacji. Wszystko się trzęsło, sama stacja drżała jak ktoś na skraju hipotermii. Tylko, oczywiście, wcale tego nie robiła. Całe drżenie pochodziło od niego. To wszystko było w głosie Erosa. Było tam przez cały czas. Powinien był wiedzieć.

Może wiedział.

Protomoleuła nie znała angielskiego, hindi, rosyjskiego ani żadnego innego języka, w których nadawała. Wszystkie kryły się w umysłach i oprogramowaniu nieżywych z Erosa, były zakodowane w neuronach i programach gramatycznych pochłoniętych przez protomolekułę. Pochłoniętych, ale nie zniszczonych. Zachowała informacje, języki i złożone struktury poznawcze, budując na ich bazie jak asfalt na drogach zbudowanych przez legionistów.

Martwi z Erosa nie byli martwi. Juliette Andromeda Mao wciąż żyła.

Szczerzył się w śmiechu tak szeroko, że rozbolały go policzki. Ręką w rękawicy spróbował nawiązać połączenie. Sygnał był za słaby, nie mógł się połączyć. Polecił statkowi na powierzchni podkręcić moc i uzyskał połączenie.

W głośniczkach zabrzmiał głos Holdena.

– Cześć, Miller. Jak leci?

Słowa były łagodne, przepraszające. Pracownik hospicjum okazujący współczucie umierającym. Zirytowało go to, ale opanował głos.

– Holden – przywitał się. – Mamy problem.





Rozdział pięćdziesiąty trzeci





Holden


– Właściwie to właśnie tak jakby wymyśliliśmy, jak go rozwiązać – odpowiedział Holden.

– Nie sądzę. Udostępnię ci dane medyczne mojego skafandra – odpowiedział Miller.

Kilka sekund później w małym okienku na konsoli Holdena pojawiły się cztery kolumny cyfr. Wszystko wyglądało dość normalnie, choć zapewne były tam dane, które poprawnie mógłby zinterpretować tylko przeszkolony technik medyczny. Na przykład Shed.

– Dobra – odpowiedział Holden. – Wygląda świetnie. Robisz się trochę rozdrażniony, ale poza tym...

Miller mu uciął.

– Czy cierpię na niedotlenienie? – zapytał.

Dane ze skafandra wskazywały 87 mmHg, wyraźnie powyżej wartości minimalnej.

– Nie – przyznał Holden.

– Widzisz tam coś, co wywoływałoby halucynacje lub demencję? Alkohol, opiaty, coś w tym stylu?

– Niczego takiego nie widzę. – Holden wyraźnie robił się zniecierpliwiony. – O co ci chodzi? Masz jakieś zwidy?

– Tylko te, co zawsze – odpowiedział Miller. – Chciałem to od razu wyjaśnić, bo wiem, co teraz powiesz.

Umilkł, a w uszach Holdena syczał i stukał sygnał fali nośnej. Gdy Miller odezwał się ponownie po kilku chwilach ciszy, jego głos przybrał inny ton. Nie do końca proszący, ale dostatecznie bliski temu, by Holden poruszył się niepewnie na fotelu.

– Ona żyje.

We wszechświecie Millera istniała tylko jedna ona.

Julie Mao.

– Uch, no dobrze. Nie bardzo wiem, jak mam zareagować.

– Będziesz musiał uwierzyć mi na słowo, że nie przeszedłem załamania nerwowego, epizodu psychotycznego ani niczego takiego. Ale Julie tu jest. To ona kieruje Erosem.

Holden jeszcze raz spojrzał na dane medyczne ze skafandra, ale wciąż zgłaszały prawidłowe odczyty, ze wszystkimi wskazaniami poza promieniowaniem w zakresie zieleni. Jego biochemia krwi nie wykazywała nawet szczególnego obciążenia jak na faceta, który ciągnął bombę jądrową na własny pogrzeb.

– Miller, Julie nie żyje. Obaj widzieliśmy ciało. Widzieliśmy, co protomolekuła... z nią zrobiła.

– Jasne, widzieliśmy ciało. Założyliśmy, że z powodu zniszczeń jest martwa...

– Ona nie miała tętna – zauważył Holden. – Żadnej aktywności mózgu, brak metabolizmu. To całkiem dobrze oddaje definicję martwej.

– A czy my wiemy, jak wygląda śmierć dla protomolekuły?

– My... – zaczął Holden, potem urwał. – Chyba nie. Ale brak tętna to całkiem niezły punkt wyjścia.

Miller się roześmiał.

– Obaj widzieliśmy strumienie, Holden. Te klatki piersiowe z jedną ręką, które pełzają po okolicy, myślisz, że one mają tętno? To gówno od pierwszego dnia nie trzymało się naszych zasad, więc czemu oczekujesz, że teraz zacznie?

Holden uśmiechnął się pod nosem. Miller miał rację.

– No dobrze, to czemu uważasz, że Julie nie jest tylko klatką piersiową i masą macek?

– Może nią być, ale w tej chwili nie mówię o jej ciele – stwierdził Miller. – Ona tu jest. Jej umysł. Zachowuje się, jakby leciała swoim starym ścigaczem regatowym. Finwalem. Bełkocze o tym przez radio od kilku godzin, ale dopiero teraz wszystko skojarzyłem. Teraz to wszystko nabiera sensu.

– To czemu leci w stronę Ziemi?

– Nie wiem – wyznał Miller. Brzmiał na podnieconego, zainteresowanego. Bardziej żywego niż kiedykolwiek dotąd. – Może protomolekuła chce się tam dostać i na niej pogrywa. Julie nie była pierwszą zakażoną osobą, ale pierwszą, która przeżyła dość długo, by gdzieś się dostać. Może była zarodkiem krystalizacji i wszystko, co robi protomolekuła, opiera się na niej. Nie wiem tego, ale mogę się dowiedzieć. Tylko muszę ją znaleźć. Porozmawiać z nią.

– Musisz dostarczyć tę bombę tam, gdzie znajduje się ośrodek sterowania i ją odpalić.

– Nie mogę tego zrobić – powiedział Miller. Bo oczywiście nie mógł.

To nie ma znaczenia, pomyślał Holden. Za niecałe trzydzieści godzin oboje zmienicie się w radioaktywny pył.

– W porządku. Możesz odnaleźć swoją dziewczynę w mniej niż... – Holden polecił Rosowi wyświetlić zaktualizowany czas do uderzenia rakiet – dwadzieścia siedem godzin?

– Czemu? Co się wtedy stanie?

– Kilka godzin temu Ziemia wystrzeliła w Erosa cały swój arsenał międzyplanetarny. Właśnie włączyliśmy transpondery na tych pięciu frachtowcach, które zaparkowałeś na powierzchni. Pociski kierują się na nie. Ros szacuje dwadzieścia siedem godzin do uderzenia w oparciu o bieżącą krzywą przyśpieszenia. Floty Marsa i ONZ lecą tu, żeby wysterylizować okolicę po wybuchu. Dopilnują, żeby nic nie przeżyło ani się nie wymknęło.

– Jezu.

– Właśnie – zgodził się Holden z westchnieniem. – Przepraszam, że nie powiedziałem ci wcześniej. Dużo się tu działo i jakoś mi to umknęło.

Na linii znowu zapadła dłuższa cisza.

– Możesz ich powstrzymać – powiedział Miller. – Wyłączyć te transpondery.

Holden obrócił fotel w stronę Naomi. Jej twarz wyrażała to samo co on powiedział?, które musiało się rysować na jego twarzy. Skopiowała dane medyczne ze skafandra na swoją konsolę, po czym wywołała medyczny system ekspercki Rosa i rozpoczęła pełną diagnostykę medyczną. Wnioski były jasne. Uznała, że z Millerem jest coś nie tak, co nie było oczywiste na pierwszy rzut oka z otrzymywanych danych. Jeśli protomolekuła go zakaziła i używała jako agenta przeciw nim...

– Nie ma mowy, Miller. To nasza ostatnia szansa. Jeśli to spieprzymy, Eros może wejść na orbitę Ziemi i spryskać ją brązowym szlamem. Nie możemy tak ryzykować.

– Słuchaj. – Ton Millera przechodził między wcześniejszym błaganiem a rosnącą frustracją. – Julie tu jest. Jeśli zdołam ją znaleźć, porozmawiać z nią, mogę zatrzymać to wszystko bez wybuchów.

– I co, ładnie poprosisz protomolekułę, żeby nie zakażała Ziemi, gdy właśnie do tego ją zaprojektowano? Zwrócisz się do lepszej strony jej natury?

Miller zamilkł na chwilę, zanim znów się odezwał.

– Słuchaj, Holden, chyba wiem, co się tu dzieje. To coś zaprojektowano do zakażania organizmów jednokomórkowych. Najprostszej formy życia, nie?

– No dobra – powiedział Holden, gdy przypomniał sobie, że to nie jest obraz wideo i wzruszenie ramionami nie zostanie odebrane.

– To nie zadziałało, ale to bystry drań. Dostosowuje się. Dostał się do ludzkiego gospodarza, złożonego organizmu wielokomórkowego. Oddychającego tlenem. Z wielkim mózgiem. Zupełnie nieprzypominającego tego, do czego go zbudowano. I od tamtej pory improwizuje. Ten bajzel z niewykrywalnym statkiem? To była pierwsza próba. Widzieliśmy, co zrobił z Julie w łazience na Erosie. Uczył się, jak z nami pracować.

– Gdzie chcesz z tym dojść? – zapytał Holden. Na razie, przy pociskach odległych o więcej niż dobę, nie było jeszcze presji czasu, ale nie potrafił pozbyć się z głosu niecierpliwości.

– Mówię tylko, że Eros nie jest teraz tym, co zaplanowali projektanci protomolekuły. Ich oryginalny plan natknął się na miliardy lat naszej ewolucji. A kiedy improwizujesz, używasz tego, co masz pod ręką. Używasz tego, co działa. Julie jest szablonem. Jej mózg, jej emocje siedzą w tym wszystkim. Dla niej lot do Ziemi jest wyścigiem i uparła się, że go wygra. Śmieje się z ciebie, bo nie możesz nadążyć.

– Czekaj – próbował się wtrącić Holden.

– Ona nie atakuje Ziemi, tylko wraca do domu. Z tego, co wiemy, ona może w ogóle nie lecieć na Ziemię. Może na Lunę. Tam dorastała. Protomolekuła podpięła się do jej struktury, jej mózgu. I została zakażona w równym stopniu, jak sama zakaziła. Jeśli zdołam jej uświadomić, co się naprawdę dzieje, to może będę mógł z nią negocjować.

– Skąd wiesz?

– Powiedzmy, że mam przeczucie – powiedział Miller. – Jestem w tym dobry.

Holden zagwizdał, a cała sytuacja odwróciła się w jego głowie o sto osiemdziesiąt stopni. Nowa perspektywa była oszałamiająca.

– Tylko że protomolekuła nadal chce wykonywać swój program – zauważył. – A nie mamy pojęcia, na czym polega.

– Jestem cholernie pewny, że nie było nim niszczenie ludzkości. Te istoty, które wystrzeliły w nas Febe dwa miliardy lat temu, nie wiedziały, czym, u diabła, są ludzie. Cokolwiek protomolekuła chciała zrobić, potrzebowała biomasy, a teraz nią dysponuje.

Holden nie zdołał się powstrzymać od prychnięcia na te słowa.

– I co z tego? Nie chcą nam zrobić krzywdy? Serio? Myślisz, że jeśli wyjaśnimy, że wolelibyśmy, by nie lądował na Ziemi, to po prostu się zgodzi i poleci gdzieś indziej?

– Nie to – odpowiedział Miller. – Ona.

Naomi obejrzała się na Holdena, kręcąc głową. W wynikach Millera nie dostrzegła niczego nieprawidłowego.

– Pracuję nad tą sprawą przez, cholera, prawie rok – powiedział Miller. – Wszedłem w jej życie, czytałem jej listy, spotkałem przyjaciół. Znam ją. Jest tak niezależna, jak to tylko możliwe, i ona nas kocha.

– Nas? – zapytał Holden.

– Ludzi. Kocha ludzi. Zrezygnowała z bycia bogatą dziewczynką i przystąpiła do SPZ. Wspierała Pas, ponieważ to było słuszne. Nie ma mowy, żeby nas zabiła, jeśli zorientuje się, co się dzieje. Muszę tylko znaleźć sposób, żeby jej to wyjaśnić. Mogę to zrobić. Daj mi szansę.

Holden przeczesał dłonią włosy, krzywiąc się od ilości nagromadzonego na nich tłuszczu. Dzień czy dwa w wysokim ciążeniu nie ułatwiały regularnych pryszniców.

– Nie mogę – odpowiedział. – Stawka jest zbyt wysoka. Będziemy się trzymać planu. Przykro mi.

– Ona was pokona – powiedział Miller.

– Co?

– No dobrze, może nie. Macie cholernie dużo atomówek. Ale protomolekuła zna sposób na ignorowanie inercji. A Julie? To wojowniczka, Holden. Jeśli ją zaatakujesz, stawiam na nią.

Holden widział nagranie Julie walczącej z napastnikami na pokładzie niewykrywalnego statku. W samoobronie była metodyczna i bezwzględna. Walczyła bezlitośnie. Widział dzikość w jej oczach, gdy poczuła się uwięziona i zagrożona. Tylko pancerze bojowe napastników powstrzymały ją przed zadaniem im dużo poważniejszych obrażeń, zanim ją pokonali.?

Holden poczuł, jak jeżą mu się włosy na karku na myśl o aktywnie walczącym Erosie. Jak dotąd zadowalał się ucieczką przed jego niezgrabnymi atakami. Co się stanie, jeśli pójdzie na wojnę?

– Mógłbyś ją odnaleźć – zasugerował Holden – i użyć bomby.

– Jeśli nie zdołam do niej dotrzeć – odpowiedział Miller – tak zrobię. Znajdę ją. Porozmawiam. Jeśli do niej nie dotrę, zniszczę ją, a wy stopicie Eros na żużel. Nie mam nic przeciwko. Ale musicie najpierw dać mi czas na spróbowanie mojego sposobu.

Holden popatrzył na oglądającą się na niego Naomi. Zbladła. Chciał wyczytać odpowiedź w wyrazie jej twarzy, wiedzieć, co powinien zrobić na podstawie tego, co myślała. Nie zrobił tego. To on musiał podjąć decyzję.

– Potrzebujesz więcej niż dwudziestu siedmiu godzin? – zapytał w końcu.

Usłyszał, jak Miller głośno wypuszcza powietrze. Wdzięczność słyszana w jego głosie była na swój sposób gorsza od wcześniejszego błagania.

– Nie wiem. Jest tu kilka tysięcy kilometrów tuneli, a nie działa żaden system transportu. Muszę wszędzie chodzić, ciągnąc ten cholerny wózek. Nie wspominając o fakcie, że tak naprawdę nie wiem nawet, czego dokładnie szukam. Ale daj mi trochę czasu, a to rozpracuję.

– Ale zdajesz sobie sprawę, że jeśli to nie zadziała, będziesz musiał ją zabić. Siebie i Julie?

– Wiem.

Holden polecił Rosowi wyliczyć, ile czasu zabierze Erosowi dotarcie do Ziemi przy obecnym przyśpieszeniu. Pociski z Ziemi pokonywały odległość znacznie szybciej niż Eros. Rakiety międzyplanetarne były w sumie tylko dużej mocy silnikami Epsteina z zamocowanymi z przodu głowicami termojądrowymi. W zakresie przyśpieszenia ograniczały je tylko możliwości samego silnika. Gdyby z równania usunąć pociski, Eros potrzebowałby prawie tygodnia na dotarcie do Ziemi, nawet przy zachowaniu bieżącego przyśpieszenia.

Miał trochę luzu.

– Poczekaj, popracuję tu nad czymś – powiedział do Millera i wyciszył połączenie. – Naomi, pociski lecą po linii prostej w stronę Erosa, a Ros uważa, że przechwycą go za mniej więcej dwadzieścia siedem godzin. Ile czasu zyskamy, jeśli zmienimy tę linię prostą w krzywą? Jaką krzywą możemy wyciągnąć tak, żeby pociski miały szansę dorwać Erosa, zanim za bardzo się zbliży?

Naomi przechyliła głowę w bok, patrząc na niego podejrzliwie przez zmrużone oczy.

– Co chcesz zrobić? – zapytała.

– Może dać Millerowi szansę na uniknięcie pierwszej wojny międzygatunkowej.

– Ufasz Millerowi? – zapytała niespodziewanie gwałtownie. – Przecież uważasz go za szaleńca. Wyrzuciłeś go ze statku, bo myślałeś, że jest psychopatą i zabójcą, a teraz pozwolisz mu przemawiać w imieniu ludzkości do obcego Bóg-wie-czego, co chce nas roznieść na strzępy?

Holden musiał stłumić uśmiech. Powiedzenie zdenerwowanej kobiecie, jak bardzo robi się atrakcyjna w gniewie, skończyłoby się bardzo niedobrze. Zresztą musiał ją przekonać. Tylko w ten sposób dowie się, czy ma rację.

– Powiedziałaś mi kiedyś, że Miller miał rację, choć ja uważałem, że się myli.

– To nie było stwierdzenie ogólne – odparła Naomi, rozdzielając słowa tak, jakby mówiła do przygłupiego dziecka. – Powiedziałam, że miał rację, zabijając Dresdena. Ale to nie znaczy, że Miller jest stabilny. On właśnie popełnia samobójstwo, Jim. Zafiksował się na punkcie tej martwej dziewczyny. Nawet nie potrafię zacząć sobie wyobrażać, co może się teraz dziać w jego głowie.

– Zgadzam się. Ale on jest tam, na miejscu, ma bystre oko do obserwacji i po prostu talent do znajdowania wyjaśnień. Facet wyśledził nas na Erosie wyłącznie na podstawie nazwy statku. To naprawdę robi wrażenie. Nigdy nawet mnie nie spotkał, ale poznał mnie dość dobrze na podstawie dostępnych danych, żeby wiedzieć, że to ja nazwałem statek na cześć konia Don Kichota.

Naomi się roześmiała.

– Doprawdy? To stąd wzięła się ta nazwa?

– Chodzi o to, że kiedy mówi, że zna Julie, to ja mu wierzę.

Naomi zaczęła coś mówić, potem urwała.

– Myślisz, że wygra z atomówkami? – zapytała łagodniejszym głosem.

– On sądzi, że tak. I uważa, że może ją przekonać, żeby nas nie zabijała. Muszę mu dać tę szansę. Jestem mu to winien.

– Nawet jeśli oznacza to zniszczenie Ziemi?

– Nie – zapewnił Holden. – Nie aż tak.

Naomi znowu się zamyśliła. Jej gniew przygasł.

– Czyli opóźnić uderzenie, nie zapobiec mu – powiedziała w końcu.

– Dać mu trochę czasu. Ile możemy zdobyć?

Naomi zmarszczyła brwi, patrząc na odczyty. Prawie widział, jak w jej umyśle przeskakują opcje. Uśmiechnęła się. Wcześniejszy gniew zastąpiła psotnym wyglądem, jaki przybierała, gdy wiedziała, że robi coś naprawdę sprytnego.

– Ile tylko chcesz.


* * *

– Co chcesz zrobić? – zapytał Fred.

– Skierować pociski na inny kurs, żeby dać Millerowi trochę czasu, ale nie tyle, żeby nie dało się ich mimo wszystko użyć do zniszczenia Erosa, jeśli będzie to konieczne – powtórzył Holden.

– To proste – dodała Naomi. – Wysyłam szczegółowe instrukcje.

– Podaj streszczenie – poprosił Fred.

– Ziemia wycelowała swoje pociski w transpondery pięciu frachtowców na Erosie – powiedziała Naomi, wyświetlając swój plan jako nakładkę na przekaz wideo. – Masz statki i stacje w całym Pasie. Możesz użyć tego programu do zmiany konfiguracji transpondera, który przesłałeś nam wcześniej, i przesyłać te kody transponderów do statków lub stacji wzdłuż tych wektorów, żeby odciągnąć pociski na długi łuk, który w końcu doprowadzi je do Erosa.

Fred pokręcił głową.

– To nie zadziała. Gdy tylko dowództwo FONZ zobaczy, co robicie, każą po prostu pociskom przestać śledzić te kody i spróbują znaleźć jakiś inny sposób na wycelowanie w Erosa. A na dodatek mocno się na nas wkurzą.

– Prawda, tego nie unikniemy – zgodził się Holden. – Ale nie odzyskają swoich pocisków. Chwilę przed tym, zanim zaczniesz ściągać je z kursu, uruchomimy potężną próbę hakowania rakiet z wielu lokalizacji.

– A one będą musiały uznać, że wróg próbuje się do nich dobrać i wyłączą możliwość zmiany programu w locie – dokończył Fred.

– Właśnie – potwierdził Holden. – Powiemy im, że zamierzamy je oszukać, więc przestaną słuchać, a gdy to zrobią, wtedy faktycznie je oszukamy.

Fred ponownie pokręcił głową, tym razem posyłając Holdenowi nieco przestraszone spojrzenie człowieka, który chciałby powoli wycofać się z pokoju.

– Nie ma mowy, żebym się na to zgodził – oświadczył. – Miller nie wypracuje jakiegoś magicznego porozumienia z obcymi. W końcu i tak będziemy wysadzać Erosa, niezależnie od wszystkiego. Czemu mamy opóźniać nieuniknione?

– Ponieważ – powiedział Holden – zaczynam sądzić, że ten sposób może się okazać mniej niebezpieczny. Jeśli użyjemy pocisków, nie próbując rozwalić centrum dowodzenia... mózgu... czy czego tam Erosa, to nie wiemy, czy to zadziała, ale jestem dość przekonany, że nasze szanse nie są zbyt wielkie. A to może zrobić tylko Miller. I takie są jego warunki.

Fred rzucił coś wulgarnego.

– Jeśli Miller nie zdoła tego przekonać, zniszczy to. Na tyle mu ufam – powiedział Holden. – Daj spokój, Fred, znasz budowę tych pocisków równie dobrze, jak ja. Albo lepiej. W tych silnikach jest dość peletek paliwowych, żeby dwa razy obleciały cały Układ Słoneczny. Niczego nie stracimy, zapewniając Millerowi trochę czasu.

Fred po raz trzeci pokręcił głową. Holden zobaczył, że jego twarz tężeje. Nie zamierzał się zgodzić. Holden odezwał się, zanim Fred zdążył odmówić.

– Pamiętasz ten sejf z próbkami protomolekuły i notatkami laboratoryjnymi? Chcesz poznać moją cenę?

– Chyba – powiedział powoli Fred, przeciągając sylaby – chyba kompletnie oszalałeś.

– Chcesz ją kupić czy nie? – odpowiedział Holden. – Chcesz magiczny bilet do rozmów? Teraz znasz moją cenę. Daj Millerowi szansę, a próbki będą twoje.


* * *

– Chętnie bym się dowiedział, jak zdołałeś ich do tego przekonać – powiedział Miller. – Myślałem, że chyba mam przerąbane.

– To nie ma znaczenia – stwierdził Holden. – Zdobyliśmy dla ciebie czas. Idź odnaleźć tę dziewczynę i uratować ludzkość. Będziemy czekać na wieści. – Oraz będziemy gotowi rozwalić cię na pył, jeśli się nie odezwiesz pozostało niewypowiedziane. Nie było takiej potrzeby.

– Zastanawiałem się, gdzie polecieć, jeśli zdołam się z nią dogadać – odpowiedział Miller. Z jego głosu znikło już oszołomienie człowieka, który wygrał na loterii. – No wiesz, gdzieś będzie musiała to zaparkować.

Jeśli przeżyjemy. Jeśli zdołam ją uratować. Jeśli nastąpi cud.

Holden wzruszył ramionami, choć nikt tego nie widział.

– Daj jej Wenus – zaproponował. – To okropne miejsce.





Rozdział pięćdziesiąty czwarty





Miller


– Ja nie i ja nie – mamrotał głos stacji Eros. Juliette Mao mówiąca przez sen. – Ja nie i ja nie. i ja nie...

– No weź – rzucił Miller. – No weź, sukinsynu. Bądź tutaj.

Pomieszczenia szpitalne były bujnie obrośnięte wspinającymi się po ścianach czarnymi spiralami, włóknami w kolorze brązu i stali oblepiającymi stoły operacyjne; to coś żywiło się zapasami narkotyków, sterydów i antybiotyków wysypujących się ze zniszczonych szafek. Miller grzebał w rozsypanych lekach jedną ręką przy akompaniamencie alarmu skafandra. Wdychane powietrze miało kwaśny smak zbyt częstego przechodzenia przez wymienniki. Kciuk, wciąż przyciśnięty do przycisku procedury odpalania mrowił, kiedy nie bolał.

Zsunął przypominający pleśń rozrost z pudełka, które nie było jeszcze rozbite, i znalazł zamknięcie. Cztery butle gazu medycznego: dwie czerwone, jedna zielona, jedna niebieska. Przyjrzał się uszczelkom. Protomolekuła jeszcze się do nich nie dobrała. Czerwony dla anestetyku. Niebieski dla azotu. Podniósł zieloną. Jałowa osłona na złączu wciąż była nienaruszona. Odetchnął głęboko, wciągając resztki powietrza. Zyskał kilka kolejnych godzin. Odłożył terminal ręczny (raz... dwa...), przebił uszczelkę (trzy...), podpiął zawór do złącza skafandra (cztery...) i z powrotem przycisnął palec do terminala. Wstał, czując chłód tlenu z butli w ręku, podczas gdy skafander przeliczał na nowo pozostały mu czas życia. Dziesięć minut, godzina, cztery godziny. Ciśnienie butli medycznej zrównało się z ciśnieniem skafandra, więc ją odczepił. Kolejne cztery godziny. Tyle właśnie dla siebie zdobył.

Od czasu rozmowy z Holdenem już trzeci raz zdołał wykorzystać zapas awaryjny. Pierwszą butlę znalazł w stacji przeciwpożarowej, potem drugą w zapasowym stanowisku recyklingu. Gdyby wrócił do portu, pewnie znalazłby tam jakieś nienaruszone butle z tlenem w magazynkach i zadokowanych statkach. Gdyby cofnął się na powierzchnię, na statkach SPZ miałby dla siebie mnóstwo tlenu.

Tylko że nie miał na to czasu. Nie szukał powietrza, tylko Julie. Pozwolił sobie na przeciągnięcie się. Obolałe mięśnie na szyi i plecach groziły przerodzeniem się w skurcze. Poziom CO2 w skafandrze wciąż utrzymywał się powyżej górnej granicy dopuszczalnych wartości, nawet po kolejnym uzupełnieniu tlenu. Skafander wymagał konserwacji i nowego filtra. To będzie musiało poczekać. Bomba na wózku za nim nie próbowała rozmawiać.

Musiał ją odnaleźć. Gdzieś w labiryncie korytarzy i pokojów martwego miasta Juliette Mao prowadziła ich z powrotem na Ziemię. Namierzył cztery gorące miejsca. Trzy były niezłymi kandydatami na realizację pierwotnego planu uwolnienia nuklearnego ognia: miejsca schodzenia się kabli i czarnych włókien zwisających w olbrzymich, organicznych splotach. Czwarte okazało się tanim reaktorem laboratoryjnym w drodze do stopienia rdzenia. Aktywacja awaryjnego wyłączenia zajęła mu piętnaście minut, a zapewne i tak był to tylko zmarnowany czas. Jednak gdziekolwiek szedł, nie było tam Julie. Zniknęła nawet Julie z jego wyobrażeń, jakby duch nie mógł istnieć ze świadomością, że prawdziwa kobieta wciąż żyła. Brakowało mu jej obecności, choć była tylko złudzeniem.

Przez salę szpitalną przeszła fala uniesienia i opadania obcych rozrostów, wyglądało to jak materiał magnetyczny reagujący na przesuwający się pod nim magnes. Tętno Millera przyśpieszyło, a do jego krwi strzeliła adrenalina, ale zjawisko się nie powtórzyło.

Musiał ją odnaleźć. I to szybko. Czuł wgryzające się w głąb umysłu, wszechogarniające go wyczerpanie. Już nie myślał tak jasno, jak powinien. Na Ceres wróciłby do swojej dziury, przespał cały dzień i podszedłby do problemu na świeżo. Tutaj nie było takiej możliwości.

Pełny krąg. Zatoczył pełny krąg. Kiedyś, w innym życiu, polecono mu ją odnaleźć, a potem, gdy zawiódł, czekała go zemsta. Teraz miał szansę odnaleźć ją ponownie, uratować. A jeśli nie zdoła, wciąż ciągnął za sobą tani, skrzypiący wózek, który będzie musiał wystarczyć jako zemsta.

Miller pokręcił głową. Miewał zbyt dużo chwil takich jak ta, podczas których gubił się we własnych myślach. Poprawił chwyt na wózku z bombą jądrową, nachylił się do przodu i ruszył. Stacja wokół niego trzeszczała w sposób, w jaki prawdopodobnie trzeszczałby stary, drewniany żaglowiec, z deskami wyginanymi falami słonej wody i potężnym przyborem wiecznej wojny między Ziemią a Księżycem. Tutaj otaczały go skały i nie potrafił zgadnąć, jakie siły na nie działały. Miał nadzieję, że nie było to nic, co wpłynęłoby na sygnał z terminala ręcznego do ciągniętego ładunku. Nie chciał zostać przypadkiem rozłożony na atomy.

Robiło się coraz bardziej oczywiste, że nie zdoła obejść całej stacji. W sumie wiedział to od samego początku. Jeśli Julie dała się zaciągnąć w jakieś mroczne miejsce, ukrytą niszę lub dziurę, jak umierający kot, nigdy jej nie znajdzie. Stał się hazardzistą, wbrew wszelkiej nadziei stawiając na wyciągnięcie strita. Głos Erosa zmienił się, brzmiał teraz innymi ludźmi śpiewającymi coś w hindi. Dziecięca przyśpiewka, Eros harmonizujący ze sobą w rosnącym bogactwie głosów. Teraz, gdy wiedział czego nasłuchiwać, wyłapał głos Julie przeplatający się z pozostałymi. Może zawsze tam był. Jego frustracja graniczyła z fizycznym bólem. Był tak blisko, a jednak nie mógł jej dosięgnąć.

Doszedł do kompleksu głównych korytarzy. Szpitale były dobrym miejscem na szukanie jej. Rozsądnym. Ale chybionym. Sprawdził dwa komercyjne laboratoria biologiczne. Nic. Spróbował szukać w kostnicy i celach policyjnych. Przeszedł nawet przez magazyn dowodów, przegrzebując plastikowe pojemniki z przechwyconymi narkotykami i skonfiskowaną bronią rozrzuconą na podłodze jak dębowe liście w jednym z parków. Kiedyś to wszystko miało jakieś znaczenie. Każdy z tych przedmiotów był elementem drobnego ludzkiego dramatu, czekającym na wystawienie na światło dzienne, elementem procesu lub przynajmniej przesłuchania. Drobne ćwiczenie przed dniem sądu, odłożone teraz na wieki. Wszystko to na nic.

Przeleciało nad nim coś srebrzystego, szybszego od ptaka, potem kolejne, potem całe stado. Światło błyszczało, odbijając się od żywego metalu, jasnego jak rybie łuski. Miller przyglądał się skutkom improwizacji obcej molekuły w przestrzeni nad sobą.

Nie możesz tu zrezygnować, powiedział Holden. Musisz przestać ganiać i wejść na właściwą drogę.

Miller obejrzał się przez ramię. Kapitan stał – równocześnie rzeczywisty i nierealny – tam, gdzie znajdowałaby się Julie.

No proszę, ciekawe, pomyślał Miller.

– Wiem – powiedział. – Po prostu... nie wiem, gdzie poszła. No i... sam zobacz. To duża przestrzeń, wiesz?

Albo ty ją zatrzymasz, albo ja to zrobię, powiedział wyobrażony Holden.

– Gdybym tylko wiedział, dokąd ona poszła – odpowiedział Miller.

Nigdzie, rzucił Holden. Nigdzie nie poszła.

Miller odwrócił się, by na niego popatrzeć. W górze przemykała chmara srebrnych kształtów, bzycząc jak owady lub źle dostrojony silnik. Kapitan wyglądał na zmęczonego. Wyobraźnia Millera umieściła niespodziewaną strużkę krwi w kąciku jego ust. A potem to nie był już Holden, tylko Havelock. Drugi Ziemianin. Jego były partner. A potem Muss, z oczami martwymi jak jego własne.

Julie nigdzie nie poszła. Miller widział ją w pokoju hotelowym, jeszcze w czasach, gdy nie wierzył, by z grobu mogło podnieść się coś innego poza wonią. Zanim. Została zabrana w worku na ciało. I zaniesiona gdzieś indziej. Naukowcy Protogenu odzyskali jej ciało, pobrali protomolekułę i rozprowadzili pozostałości ciała Julie po całej stacji, jak pszczoły zapylające dzikie kwiaty. Dali jej stację, jednak zanim to zrobili, umieścili ją gdzieś, gdzie byłaby bezpieczna.

W zabezpieczonym pomieszczeniu. Chcieli mieć kontrolę nad nią do czasu, aż będą gotowi na rozprowadzenie tego czegoś. Żeby udawać, że można to kontrolować. Przecież nie zadaliby sobie trudu posprzątania, gdy dostaną już to, czego potrzebowali. Przecież i tak nie będzie potem nikogo, kto wykorzysta to miejsce, więc była spora szansa, że wciąż tam była. To trochę zawężało listę możliwości.

W szpitalu musiały być izolatki, ale Protogen raczej nie użyłby miejsca, gdzie nienależący do jego personelu lekarze i pielęgniarki mogli się zastanawiać, co się tam dzieje. Niepotrzebne ryzyko.

No dobrze.

Mogli się urządzić w jednej z fabryk produkcyjnych w okolicach portu. Było tam mnóstwo miejsc, które wymagały pracy tylko przez automaty. Z drugiej strony, znowu byliby narażeni na ryzyko wykrycia lub zadawania pytań, zanim pułapka była gotowa.

To jak narkotyki, w jego umyśle powiedziała Muss. Chcesz prywatności i kontroli. Wyciąganie zarazka z martwej dziewczyny i wyciąganie opium z maku może przebiegać w bardzo odmienny sposób, ale to wciąż przestępstwo.

– Słuszna uwaga – przyznał Miller. – A w pobliżu poziomy kasyna... Nie, nie pasuje. Kasyno było drugim stadium. Pierwszym było straszenie promieniowaniem. Wsadzili mnóstwo ludzi do schronów radiacyjnych i usmażyli ich, żeby solidnie nakarmić protomolekułę, a dopiero oni zakazili poziom kasyna.

To gdzie urządziłbyś fabryczkę narkotyków, żeby było blisko do schronów radiacyjnych? – zapytała Muss.

Przemykający w górze srebrny strumień skręcił w lewo, potem w prawo. Drobne kawałki metalu zaczęły opadać, ciągnąc za sobą cienkie strużki dymu.

– Gdybym miał dostęp? Zapasowa sterownia środowiska. To obiekt awaryjny, żadnego ruchu, chyba że ktoś sprawdza stany magazynowe. Ma wbudowane całe wyposażenie do izolowania. Łatwo byłoby go dostosować.

A ponieważ Protogen kierował ochroną Erosa, jeszcze zanim osadzili na miejscu zbirów jednorazowego użytku, mogliby to urządzić, dodała Muss, uśmiechając się bez śladu radości. Widzisz? Wiedziałam, że to wykombinujesz.

Na niecałą sekundę Muss zniknęła, zastąpiona przez Julie Mao – jego Julie. Uśmiechała się i była piękna. Promieniowała. Jej włosy unosiły się wokół głowy, jakby pływała w nieważkości. A potem zniknęła. Alarm skafandra ostrzegł go o narastającym w środowisku stężeniu substancji żrących.

– Trzymaj się – powiedział do płonącego powietrza. – Zaraz przyjdę.


* * *

Minęły niecałe trzydzieści trzy godziny pomiędzy chwilą, gdy zrozumiał, że Juliette Andromeda Mao nie jest martwa, a momentem, gdy użył procedury awaryjnej do otwarcia hermetycznych drzwi i wciągnął swój wózek do zapasowego ośrodka kontroli atmosfery Erosa. Pod rozrostami protomolekuły wciąż widać było czyste, proste linie i projekt stworzony tak, by zminimalizować błędy. Sploty ciemnych włókien i łodzikowych spiral zmiękczały rogi ścian, sufitu i podłogi. Ich pętle zwisały z sufitu jak liany. Diody LED wciąż przeświecały przez miękkie narośla, ale więcej światła dochodziło od jarzących się w powietrzu chmar drobnych niebieskich kropek. Po pierwszym kroku zapadł się w gęsty dywan do kostek – wózek z bombą będzie musiał zostać na zewnątrz. Skafander zgłosił dziką mieszankę egzotycznych gazów i związków aromatycznych, ale czuł tylko własną woń.

Wszystkie wewnętrzne pomieszczenia zostały przerobione. Przekształcone. Szedł przez obszary kontroli przetwarzania ścieków jak nurek przez podmorską jaskinię. Niebieskie światełka wirowały wokół niego, a kilka tuzinów przywarło do skafandra, ozdabiając go. Prawie zrezygnował ze strącania ich z przyłbicy, bojąc się, że rozmażą się na przejrzystym materiale jak martwe świetliki, na szczęście same odleciały z powrotem w powietrze. Monitory wymiany powietrza wciąż tańczyły i jarzyły się, zgłaszając tysiące alarmów spod koronki, którą protomolekuła pokryła ekrany. Gdzieś w pobliżu płynęła woda.

Znalazł ją na stanowisku analizy zagrożeń biologicznych, leżała na łożu z czarnych włókien wylewających się z jej kręgosłupa tak, że stały się nie do odróżnienia od wielkiej, bajkowej poduszki jej włosów. Drobne punkciki światła błyszczały na jej twarzy, rękach i piersiach. Napierające wcześniej od środka na skórę ostrogi kostne rozrosły się w rozległe, niemal architektoniczne połączenia z wykwitami wokół. Jej nogi zniknęły, zagrzebane pod siecią obcych splotów. Skojarzyła się Millerowi z syreną, która zamieniła płetwy na stację kosmiczną. Oczy miała zamknięte, ale widział, że poruszały się i tańczyły pod powiekami. Oddychała.

Miller stanął obok niej. Nie miała takiej twarzy, jak jego wyobrażona Julie. Prawdziwa kobieta miała szerszą szczękę, a jej nos nie był tak prosty, jak zapamiętał. Nie zorientował się, że łka do chwili, gdy próbował zetrzeć łzy, ale tylko uderzył w hełm rękawicą. Musiał się ograniczyć do mrugania, aż jego oczy się oczyściły.

Cały ten czas. Cała ta droga. I wreszcie miał to, po co tu przyszedł.

– Julie – powiedział, kładąc wolną rękę na jej ramieniu. – Hej. Julie. Obudź się. Musisz się obudzić.

Miał skromne zasoby medyczne skafandra. W razie potrzeby mógł jej podać adrenalinę lub amfetaminę. Zamiast tego delikatnie nią potrząsnął, jak Cadence w senny niedzielny poranek w czasach, gdy wciąż była jego żoną, w jakieś odległej, prawie zapomnianej przeszłości. Julie zmarszczyła czoło, otworzyła usta, zamknęła je.

– Julie. Musisz się obudzić.

Jęknęła i uniosła rękę w bezskutecznej próbie odepchnięcia go.

– Wróć do mnie – poprosił. – Musisz tu wrócić.

Otworzyła oczy. Nie były już ludzkie – twardówkę zdobiły spirale czerwieni i czerni, z tęczówką o tej samej barwie jasnego błękitu, co świetliki. Nie człowiek, ale wciąż Julie. Jej usta poruszyły się bezdźwięcznie. A po chwili:

– Gdzie jestem?

– Na stacji Eros – odpowiedział Miller. – Choć nie wygląda tak, jak kiedyś. Nawet nie znajduje się tam, gdzie kiedyś, ale...

Nacisnął ręką podłoże z włókien, oceniając je, a potem oparł się biodrem o jego bok, jakby siadał na jej łóżku. Jego ciało było boleśnie zmęczone i lżejsze, niż powinno. Nie jak w obniżonym ciążeniu. Nierzeczywista lekkość nie miała żadnego związku ze zmęczeniem ciała.

Julie spróbowała znowu coś powiedzieć, nie udało jej się, spróbowała jeszcze raz.

– Kim jesteś?

– No tak, jeszcze się oficjalnie nie poznaliśmy, prawda? Nazywam się Miller. Kiedyś byłem detektywem w Star Helix Security na Ceres. Twoi rodzice skontaktowali się z nami, tylko tak naprawdę było to raczej korzystanie ze znajomości. Miałem cię odszukać, porwać i wysłać z powrotem do studni.

– Porwanie? – zapytała. Jej głos zrobił się pewniejszy. Spojrzenie jakby bardziej skupione.

– Dość standardowe – przyznał Miller, a potem westchnął. – Ale trochę to spieprzyłem.

Zamrugała, zamknęła oczy, ale mówiła dalej.

– Coś się ze mną stało.

– Tak. Stało się.

– Boję się.

– Nie, nie, nie. Nie bój się. Wszystko w porządku. W trochę powalony sposób, ale jest w porządku. Słuchaj, w tej chwili cała stacja leci w stronę Ziemi. Bardzo szybko.

– Śniłam, że się ścigam. Leciałam do domu.

– No właśnie, musisz to zatrzymać.

Znowu otworzyła oczy. Wyglądała na zagubioną, udręczoną, samotną. Z kącika oka spłynęła łza, świecąc się na niebiesko.

– Daj mi rękę – poprosił Miller. – Proszę, chciałbym, żebyś coś dla mnie potrzymała.

Powoli uniosła rękę, ruchem podobnym do wodorostów poruszanych lekkim prądem. Wysunął swój terminal ręczny, położył jej na dłoni i przycisnął kciuk do wyłącznika bomby.

– Trzymaj to w ten sposób. Nie puszczaj.

– Co to? – zapytała.

– To dłuższa historia, po prostu nie puszczaj.

Alarmy skafandra zawrzeszczały na niego, gdy rozszczelnił hełm. Wyłączył je. Powietrze było dziwne: octan, kumin i głęboka, silna woń piżma, kojarząca mu się z hibernującymi zwierzętami. Julie przyglądała mu się, gdy zdejmował rękawice. Protomolekuła właśnie go przechwytywała, wgryzając się w skórę i oczy, szykując się, by zrobić mu to, co zrobiła ze wszystkimi na Erosie. Nie dbał o to. Wziął z powrotem swój terminal ręczny i splótł palce z jej palcami.

– Ty kierujesz tym autobusem, Julie – powiedział. – Wiesz o tym? To znaczy, potrafisz to stwierdzić?

Jej palce w jego dłoni były chłodne, ale nie zimne.

– Czuję... coś – powiedziała. – Jestem głodna? Nie głodna, ale... czegoś chcę. Chcę wrócić na Ziemię.

– Nie możemy tego zrobić. Musisz zmienić kurs – odpowiedział Miller. Co takiego powiedział Holden? Daj jej Wenus. – Skieruj się na Wenus.

– To nie tego chce – zaprotestowała.

– Tyle mamy do zaproponowania – stwierdził Miller. A po chwili dodał: – Nie możemy lecieć do domu. Musimy polecieć na Wenus.

Milczała przez dłuższą chwilę.

– Jesteś wojowniczką, Julie. Nigdy nie pozwalałaś nikomu decydować za siebie. Nie pozwól na to teraz. Jeśli polecimy na Ziemię...

– To zje też ich. Tak jak zjadło mnie.

– Właśnie.

Spojrzała na niego.

– Właśnie – powtórzył. – Tak jak ciebie.

– Co się stanie na Wenus?

– Pewnie zginiemy. Nie wiem. Ale mnóstwo ludzi nie zginie z nami i dopilnujemy, żeby nikt nie położył ręki na tym paskudztwie – powiedział, wskazując na otaczającą ich jaskinię. – A jeśli nie zginiemy, to... cóż, to będzie ciekawe.

– Chyba nie mogę.

– Możesz. To coś, co robi to wszystko... Jesteś od niego mądrzejsza. Ty kierujesz. Zabierz nas na Wenus.

Świetliki zawirowały wokół nich z lekko pulsującym błękitnym światłem: rozjaśnienie i przygaszenie, rozjaśnienie i przygaszenie. Miller zobaczył w jej twarzy, że właśnie podjęła decyzję. Wszędzie wokół nich światła rozjaśniały, zalewając jaskinię łagodnym błękitem, a potem przygasły do wcześniejszego poziomu. Poczuł coś z tyłu szyi, jak pierwsze ostrzeżenie przed bólem gardła. Zaczął się zastanawiać, czy będzie miał czas na wyłączenie bomby. A potem popatrzył na Julie. Juliette Andromedę Mao. Pilota SPZ. Dziedziczkę korporacyjnego tronu Mao-Kwikowski. Zarodek kryształu przyszłości wykraczającej poza wszystko, co mógł wymarzyć. Będzie miał mnóstwo czasu.

– Boję się – powiedziała.

– Nie trzeba – odpowiedział.

– Nie wiem, co się stanie.

– Nikt nigdy tego nie wie. Ale wiesz co, nie musisz robić tego sama – powiedział.

– Czuję coś w głębi umysłu. Chce rzeczy, których nie rozumiem. Jest takie wielkie.

Odruchowo pocałował wierzch jej dłoni. W brzuchu zaczynał się rodzić ból. Wrażenie choroby. Chwila mdłości. Pierwsze bóle przekształcenia w Erosa.

– Nie martw się – powiedział. – Poradzimy sobie.





Rozdział pięćdziesiąty piąty





Holden


Holden śnił.

Przez większość życia miewał żywe sny, kiedy więc znalazł się w kuchni rodziców w starym domu w Montanie, rozmawiając z Naomi, od razu wiedział. Nie do końca rozumiał, co Naomi mówi, ale ciągle odsuwała włosy z oczu, jadła ciastka i popijała herbatą. A choć sam nie mógł podnieść ciastka ze stołu i go ugryźć, czuł ich zapach, a wspomnienie pieczonych przez mamę Elise ciasteczek owsianych z czekoladą było bardzo miłe.

To był dobry sen.

Kuchnia rozbłysła na chwilę czerwienią i coś się zmieniło. Holden poczuł nieprawidłowość, poczuł, jak sen zmienia się z ciepłego wspomnienia w koszmar. Próbował coś powiedzieć do Naomi, ale nie potrafił tego ubrać w słowa. Pokój ponownie błysnął czerwienią, ale ona tego nie zauważyła. Wstał, podszedł do kuchennego okna i wyjrzał. Gdy pojawił się trzeci czerwony rozbłysk, zobaczył jego źródło. Z nieba spadały meteoryty, zostawiając za sobą ogniste ślady w kolorze krwi. W jakiś sposób wiedział, że to opadające przez atmosferę kawałki Erosa. Miller zawiódł. Nie udał się atak atomowy.

Przyleciała Julie.

Odwrócił się powiedzieć Naomi, by uciekała, ale z podłogi wystrzeliły czarne macki, owijając ją i przebijając ciało w wielu miejscach. Wysuwały się z jej oczu i ust.

Holden spróbował do niej podbiec, pomóc jej, ale nie mógł się ruszyć, a gdy spojrzał w dół przekonał się, że macki chwyciły i jego. Jedna owinęła mu się wokół talii i trzymała. Kolejna wciskała się do ust.

Obudził się z krzykiem w ciemnym pomieszczeniu rozświetlanym błyskami czerwonego światła. Coś trzymało go w talii. W panice zaczął za to szarpać, grożąc urwaniem sobie paznokcia lewej dłoni, zanim rozsądek obudził się na tyle, by przypomnieć mu, gdzie jest. Na mostku, w swoim fotelu, przypięty w nieważkości.

Włożył palec do ust, próbując złagodzić ból paznokcia uszkodzonego o klamry fotela i odetchnął kilka razy głęboko przez nos. Pokład był pusty. Naomi spała na dole, w swojej kabinie. Aleks i Amos zeszli ze służby i zapewne też spali. Spędzili prawie dwa dni bez odpoczynku w pościgu za Erosem z wysokim przyśpieszeniem, więc Holden rozkazał wszystkim, żeby się przespali, a sam na ochotnika wziął pierwszą wachtę.

A potem błyskawicznie usnął. Niedobrze.

Znowu rozbłysk czerwieni. Holden potrząsnął głową, by odegnać resztki snu, i skupił się na konsoli. Pulsowało na niej czerwone światło ostrzegawcze, więc stuknął ekran, by wywołać menu. Włączył się panel zagrożeń. Ktoś oświetlał ich laserem celowniczym.

Otworzył ekran zagrożeń i włączył aktywne czujniki. Jedynym statkiem w promieniu milionów kilometrów był Ravi i to właśnie on ich namierzał. Według automatycznego dziennika zaczął to robić kilka sekund wcześniej.

Wyciągnął rękę, żeby włączyć radio i wywołać Ravi, gdy zapaliła się kontrolka połączenia przychodzącego. Otworzył połączenie, a sekundę później usłyszał głos McBride.

– Rosynant, wstrzymać manewry, otworzyć zewnętrzne drzwi śluzy i przygotować się do wejścia na pokład.

Holden zmarszczył czoło nad konsolą. Czy to jakiś dziwny żart?

– McBride, tu Holden. O co chodzi?

Jej odpowiedź była sztywna, a ton niezbyt zachęcający.

– Holden, otwórz zewnętrzne drzwi śluzy i przygotuj się do wejścia na pokład. Jeśli zobaczę aktywację choć jednego systemu obrony, zacznę strzelać. Zrozumiano?

– Nie – odpowiedział, nie do końca zdolny pozbyć się irytacji z głosu. – Nie zrozumiano. I nie pozwolę wam wejść na pokład. Co się, u diabła, dzieje?

– Otrzymałam od dowództwa ONZ rozkaz przejęcia kontroli nad twoją jednostką. Zostałeś oskarżony o utrudnianie działań wojskowych FONZ, bezprawne przejęcie majątku wojskowego ONZ oraz o całą listę innych przestępstw, których nie zamierzam teraz wymieniać. Jeśli natychmiast się nie poddasz, będę musiała otworzyć ogień.

– Och – rzucił Holden. FONZ odkryła, że ich pociski zmieniają kurs, spróbowała je przeprogramować i stwierdziła, że rakiety ich nie słuchają.

Zirytowali się.

– McBride – powiedział po chwili Holden. – Wejście na nasz pokład w niczym nie pomoże. Nie możemy wam oddać tych rakiet. Zresztą to i tak niepotrzebne. One tylko trochę nadkładają drogę.

Śmiech McBride brzmiał bardziej jak ostre szczekanie wściekłego psa tuż przed ugryzieniem.

– Nadkładają drogę? – powiedziała. – Oddałeś trzy tysiące pięćset siedemdziesiąt trzy rakiety międzyplanetarne z głowicami termojądrowymi dużej mocy zdrajcy i oskarżonemu zbrodniarzowi wojennemu!

Holden potrzebował chwili na zrozumienie jej słów.

– Masz na myśli Freda? Wydaje mi się, że zdrajca, to trochę ostre...

McBride nie dała mu kontynuować.

– Natychmiast wyłącz fałszywe transpondery sprowadzające nasze pociski z kursu na Erosa i aktywuj ponownie transpondery na powierzchni albo otworzymy ogień do twojego statku. Masz dziesięć minut na wykonanie.

Połączenie zgasło z kliknięciem. Holden popatrzył na konsolę z mieszaniną niedowierzania i złości, po czym wzruszył ramionami i wcisnął przycisk alarmu. Na wszystkich pokładach światła obudziły się w gniewnej czerwieni. Rozległy się trzy sygnały alarmowe. W niecałe dwie minuty po drabinie na mostek wpadł Aleks, a pół minuty później na fotel przy konsoli rzuciła się Naomi.

Aleks odezwał się pierwszy.

– Ravi jest czterysta kilometrów od nas – poinformował. – Według lidaru mają otwartą wyrzutnię i namierzyli nas.

– Nie otwieraj – powiedział Holden, wyraźnie i powoli wymawiając słowa – nie otwieraj wyrzutni ani nie próbuj namierzać teraz Ravi. Po prostu miej go na oku i przygotuj się do przejścia w defensywę, gdy tylko zacznie wyglądać, jakby miał strzelać. Nie róbmy nic, co mogłoby go sprowokować.

– Mam rozpocząć zagłuszanie? – zapytała z tyłu Naomi.

– Nie, to będzie wyglądać agresywnie. Ale przygotuj pakiet obronny i trzymaj palec na przycisku aktywacji – polecił Holden. – Amos, jesteś w maszynowni?

– Potwierdzam, kapitanie. Tutaj wszystko gotowe.

– Podciągnij reaktor na sto procent i ściągnij na swoją konsolę sterowanie działkami obrony punktowej. Jeśli zaczną do nas strzelać z tej odległości, Aleks nie będzie miał czasu równocześnie sterować i się odgryzać. Jeśli zobaczysz na konsoli czerwoną kropkę, natychmiast otwórz do niej ogień z działek. Zrozumiano?

– Potwierdzam – odpowiedział Amos.

Holden wypuścił powietrze przez zęby, po czym ponownie otworzył kanał do Ravi.

– McBride, tu Holden. Nie poddajemy się, nie pozwolimy wam wejść na pokład i nie spełnimy waszych żądań. Co teraz?

– Holden – odpowiedziała McBride. – Twój reaktor się rozgrzewa. Szykujesz się do walki z nami?

– Nie, szykuję się tylko do próby przetrwania. A co, mamy ze sobą walczyć?

Kolejny krótki, ostry śmiech.

– Holden – odezwała się McBride. – Czemu mam wrażenie, że nie traktujesz tego poważnie?

– Ależ zdecydowanie traktuję – zapewnił Holden. – Nie chcę, żebyś mnie zabiła i wierz mi lub nie, wcale nie chcę zabić ciebie. Pociski zrobiły sobie mały objazd, ale to nie jest coś, z powodu czego musimy do siebie strzelać. Nie mogę ci dać tego, czego chcesz i nie jestem zainteresowany spędzeniem następnych trzydziestu lat w wojskowym więzieniu. Nic nie zyskasz, strzelając do nas, a jeśli do tego dojdzie, będę walczył.

McBride zamknęła kanał.

– Kapitanie – odezwał się Aleks. – Ravi zaczyna manewrować. Rozsiewają śmieci. Chyba szykuje się do ataku.

Szlag. Holden był przekonany, że zdoła ją od tego odwieść.

– Dobra, działania obronne. Naomi, aktywuj zagłuszanie. Amos? Trzymasz palec na spuście?

– Gotowy – zgłosił mechanik.

– Nie naciskaj go do chwili, aż zobaczysz wystrzelenie pocisku. Nie chcę ich zmuszać do strzału.

Nagle w Holdena uderzyło miażdżące ciążenie, wgniatając go w fotel. Aleks zaczął manewrować.

– Przy tej odległości może zdołam im uciec. Nie będą mogli wymierzyć do strzału – powiedział pilot.

– Dobra, i otwórz wszystkie wyrzutnie.

– Potwierdzam – rzucił Aleks, a wyćwiczony profesjonalny spokój pilota nie do końca był w stanie ukryć brzmiące w jego głosie podniecenie perspektywą starcia.

– Zerwałam ich namiar – poinformowała Naomi. – Ich lasery nie są tak dobre, jak Rosa. Zasypuję ich śmieciami.

– Niech żyje rozdęty budżet obronny Marsa – skomentował Holden.

Okrętem szarpnęła nagle seria dzikich manewrów.

– Szlag – rzucił Aleks głosem napiętym od przeciążeń ostrych skrętów. – Ravi otworzył ogień z obrony punktowej.

Holden spojrzał na ekran zagrożeń i zobaczył wyświetlane na nim długie, jarzące się perłowo nici nadlatujących pocisków. Strzały zostawały za nimi. Ros zgłosił odległość między statkami na 370 kilometrów – była to dość duża odległość jak na trafienie przez systemy celownicze gwałtownie manewrującego statku pociskami balistycznymi z innej gwałtownie manewrującej jednostki.

– Ogień powrotny? – krzyknął Amos do mikrofonu.

– Nie! – odkrzyknął Holden. – Gdyby chcieli nas zabić, wypuszczaliby torpedy. Nie daj im powodu, żeby tego chcieli.

– Uciekamy im, kapitanie – poinformował Aleks. – Ros jest dla nich za szybki. Za niecałą minutę będziemy gotowi do strzału.

– Potwierdzam – odpowiedział Holden.

– Mam strzelać? – zapytał Aleks, wraz z rosnącym napięciem gubiąc śmieszny, kowbojski akcent z Marsa.

– Nie.

– Ich laser celowniczy właśnie zgasł – zgłosiła Naomi.

– A to znaczy, że zrezygnowali z próby przebicia się przez nasze zagłuszanie – odpowiedział Holden – i przełączyli rakiety na śledzenie radarowe.

– Nie jest takie dokładne – skomentowała z nadzieją Naomi.

– Tego typu korweta przenosi przynajmniej tuzin pocisków. Żeby nas zabić, wystarczy trafienie jedną. A przy tej odległości...

Z konsoli zagrożeń dobiegł łagodny dźwięk, informując, że Ros wyliczył strzał w Ravi.

– Mam sygnał! – krzyknął Aleks. – Strzelać?

– Nie! – zabronił Holden. Wiedział, że w Ravi rozbrzmiewa głośne ostrzegawcze brzęczenie o namierzeniu przez wroga. Przestań, błagał ich w myślach Holden. Proszę, nie zmuszaj mnie do zabicia cię.

– Uch – odezwał się cicho Aleks. – No proszę.

– Jim? – zapytała Naomi niemal równocześnie zza pleców Holdena.

Zanim zdążył zapytać, Aleks odezwał się na ogólnym kanale.

– Hej, kapitanie, Eros właśnie wrócił.

– Co? – powiedział Holden, mając chwilową wizję asteroidy skradającej się do dwóch statków jak czarny charakter z kreskówki.

– Tak jest – potwierdził Aleks. – Eros. Właśnie z powrotem pojawił się na radarze. Cokolwiek robił, żeby zablokować nasze czujniki, właśnie przestał.

– Co robi? – zapytał Holden. – Daj mi jego kurs.

Naomi wywołała na konsolę dane śledzenia i zaczęła nad nimi pracować, ale Aleks skończył kilka sekund wcześniej.

– Zgadza się – powiedział. – Trafiony. Zmienia kurs. Wciąż leci w stronę Słońca, ale skręca z wektora na Ziemię, którym wcześniej leciał.

– Jeśli utrzyma kurs i prędkość – przyłączyła się Naomi – to moim zdaniem leci na Wenus.

– Rety – rzucił Holden. – To był żart.

– Bardzo dobry – odpowiedziała Naomi.

– Cóż, niech ktoś powie McBride, że już nie musi do nas strzelać.

– Hej – odezwał się Aleks zamyślonym głosem. – Jeśli zmusiliśmy te rakiety, żeby przestały słuchać, to chyba znaczy, że nie możemy ich odwołać, prawda? Ciekawe, gdzie Fred je zrzuci.

– Nie mam pojęcia – odpowiedział Amos. – Ale właśnie rozbroiliśmy Ziemię. To musi być cholernie zawstydzające.

– Niezamierzone konsekwencje. – Naomi westchnęła. – Zawsze niezamierzone konsekwencje.


* * *

Uderzenie Erosa w Wenus było najczęściej transmitowanym i rejestrowanym zdarzeniem w dziejach. Do czasu, gdy asteroida dotarła do drugiej planety od Słońca, na jej orbicie czekało kilkaset statków. Wojsko próbowało przeganiać jednostki cywilne, ale nic z tego nie wyszło, po prostu było ich zbyt wiele. Nagranie opadania Erosa zostało zarejestrowane przez wojskowe kamery dział, teleskopy statków cywilnych oraz obserwatoria na dwóch planetach i pięciu księżycach.

Holden żałował, że nie może być na miejscu i oglądać tego z bliska, ale po zmianie kursu Eros przyśpieszył, prawie jakby asteroida, widząc cel, nie mogła się doczekać końca podróży. Razem z załogą siedział w kambuzie Rosynanta i oglądał zdarzenie na ekranie. Amos wyciągnął skądś kolejną butelkę fałszywej tequili i hojnie rozlewał ją do kubków na kawę. Aleks ustawił ich na kursie do Tycho z łagodnym przyśpieszeniem jednej trzeciej g. Nie było powodu do pośpiechu.

Było po wszystkim, zostały tylko fajerwerki.

Holden sięgnął, ujął dłoń Naomi i ściskał ją mocno, gdy asteroida weszła na orbitę Wenus i zdawało się, że na chwilę się zatrzymała. Miał wrażenie, że czuje, jak cała rasa ludzka równocześnie wstrzymuje oddech. Nikt nie wiedział, co Eros – nie, co Julie – teraz zrobi. Nikt nie rozmawiał z Millerem po jego ostatniej rozmowie z Holdenem, Miller od dawna nie odbierał połączeń skierowanych na swój terminal. Nikt nie wiedział na pewno, co stało się na asteroidzie.

Koniec był piękny.

Na orbicie wokół Wenus Eros rozpadł się jak pudełko z układanką. Olbrzymia skała rozdzieliła się na kilkanaście kawałków, rozciągając się wokół równika planety w długim naszyjniku. Każdy z tych kawałków rozpadł się na kilkanaście kolejnych, a potem jeszcze raz, zmieniając się w lśniącą, fraktalną chmurę nasion rozprzestrzeniających się nad całą powierzchnią planety, zapadając się w gęstą warstwę chmur kryjących Wenus.

– Wow – skomentował Amos niemal nabożnym głosem.

– To było piękne – powiedziała Naomi. – Nieco niepokojące, ale piękne.

– To nie zostanie tam na zawsze – powiedział Holden.

Aleks wypił resztkę tequili z kubka, po czym dolał sobie nową porcję.

– Co to znaczy, kapitanie? – zapytał.

– Cóż, tylko zgaduję. Ale wątpię, żeby istoty, które zbudowały protomolekułę, chciały ją po prostu tu przechować. To był element większego planu. Ocaliliśmy Ziemię, Marsa i Pas. Pytanie brzmi: co teraz?

Naomi wymieniła spojrzenia z Aleksem. Amos zacisnął wargi. Na ekranie Wenus błyszczała rozświetlana łukami piorunów na całej powierzchni.

– Kapitanie – odezwał się Amos. – Poważnie zakłócasz moje upojenie.





Epilog





Fred


Frederick Lucius Johnson. Były pułkownik sił zbrojnych Ziemi, Rzeźnik stacji Anderson. Teraz też stacji Tot. Samozwańczy premier SPZ. Stawał twarzą w twarz ze śmiercią kilkanaście razy, tracił przyjaciół w walce, polityce i zdradzie. Przeżył cztery próby zabójstwa, z których tylko dwie były znane publicznie. Zabił nożem kuchennym napastnika z pistoletem. Wydawał rozkazy prowadzące do śmierci setek ludzi i nie wstydził się swoich decyzji.

A jednak przemawianie do publiczności sprawiało, że strasznie się denerwował. Nie miało to sensu, a jednak.

Panie i panowie, stoimy na rozdrożu...

– Na przyjęciu będzie generał Sebastian – odezwała się jego sekretarka. – Proszę pamiętać, żeby nie pytać jej o męża.

– Czemu? Nie zabiłem go chyba, prawda?

– Nie, sir. Ma bardzo publiczny romans i generał jest trochę drażliwa na tym punkcie.

– Czyli może chcieć, żebym go zabił.

– Może to pan zaproponować, sir.

Wbrew nazwie tak zwany „zielony pokój” dla osób przygotowujących się do wystąpienia urządzono w czerwieni i ochrze, z kanapą z czarnej skóry, lustrami na ścianach i stołem z hydroponicznymi truskawkami oraz lekko mineralizowaną wodą. Trzy godziny wcześniej w drodze z doku do ośrodka konferencyjnego towarzyszyła mu szefowa ochrony Ceres, Shaddid, kobieta z kwaśnym wyrazem twarzy. Od tamtej pory nieustannie krążył – trzy kroki w jedną stronę, zwrot, trzy kroki w drugą – jak kapitan starożytnego okrętu liniowego na pokładzie rufowym.

W innych miejscach na stacji szykowali się przedstawiciele niedawno walczących narodów, konferując ze swoimi sekretarzami. Większość nienawidziła Freda, co nie było szczególnym problemem. Większość również się go bała. Oczywiście, nie z powodu jego stanowiska w SPZ. Z powodu protomolekuły.

Politycznego rozejścia się Ziemi i Marsa prawdopodobnie nie dało się naprawić – lojalne Protogenowi siły ziemskie przygotowały zdradę zbyt głęboką na przeprosiny i po obu stronach zginęło zbyt wiele osób, by szykowany pokój wyglądał tak, jak wcześniej. Naiwni członkowie SPZ uznawali to za coś korzystnego: możliwość wygrywania jednej planety przeciw drugiej. Fred wiedział lepiej. Jeśli wszystkie trzy strony – Ziemia, Mars i Pas – nie osiągną prawdziwego pokoju, nieuchronnie dojdzie z powrotem do prawdziwej wojny.

Gdyby tylko Ziemia lub Mars uznawała Pas za coś będącego więcej niż tylko niewygodą do zmiażdżenia po pokonaniu prawdziwego przeciwnika... Jednak prawdę mówiąc, skierowana przeciw Marsowi wrogość Ziemian była teraz nasilona bardziej, niż podczas aktywnej wojny, a wybory na Marsie były odległe tylko o cztery miesiące. Istotna zmiana w sferach rządzących Marsem mogła załagodzić napięcia lub mocno je nasilić. Obie strony musiały dostrzec szerszą perspektywę.

Fred zatrzymał się przed lustrem, po raz setny poprawił bluzę i skrzywił się.

– Kiedy zmieniłem się w cholernego doradcę małżeńskiego? – zapytał.

– Nie mówimy nadal o generał Sebastian, prawda, sir?

– Nie. Zapomnij, że coś mówiłem. Co jeszcze powinienem wiedzieć?

– Istnieje możliwość, że Niebieski Mars spróbuje przeszkodzić w pańskiej prezentacji. Krzyki i transparenty, nie broń. Kapitan Shaddid aresztowała kilku Niebieskich, ale jacyś mogli się jej wymknąć.

– W porządku.

– Ma pan umówione wywiady z dwoma kanałami politycznymi i reporterem studia wiadomości z Europy. Reporter z Europy prawdopodobnie zapyta o stację Anderson.

– Dobrze. Coś nowego z Wenus?

– Coś się tam dzieje – przyznała sekretarka.

– Czyli nie jest martwa.

– Najwyraźniej nie, sir.

– Świetnie – rzucił gorzko.

Panie i panowie, stoimy na rozdrożu. Z jednej strony mamy przed sobą realne zagrożenie wzajemnego zniszczenia, a z drugiej...

A z drugiej czeka potwór z Wenus, szykując się do wypełznięcia ze swojej studni i wymordowania nas wszystkich we śnie. Mam żywą próbkę, która stanowi waszą najlepszą, jeśli nie jedyną, nadzieję na zbadanie jego zamiarów i możliwości, a ukryłem ją tak dobrze, że nie możecie po prostu mnie rozdeptać i jej zabrać. To jedyny powód, dla którego w ogóle mnie słuchacie. Więc może okażemy sobie trochę szacunku?

Zadzwonił terminal jego sekretarki. Kobieta zerknęła na niego.

– To kapitan Holden, sir.

– Muszę?

– Byłoby dobrze, sir, gdyby był w naszym zespole. Zdarzało mu się już wypuszczać amatorskie wiadomości.

– Dobrze. Wpuść go.

Tygodnie, które upłynęły od czasu rozpadu stacji Eros na orbicie wokół Wenus, dobrze zrobiły Holdenowi, ale przedłużone loty z wysokim ciążeniem, jak podczas pościgu Rosynanta za Erosem, miały długotrwałe skutki. Popękane naczynia krwionośne w oczach Holdena już się zagoiły, zniknęły też siniaki pod oczami i na szyi. Tylko drobne wahanie w sposobie chodzenia zdradzało głęboki ból stawów, których chrząstki jeszcze nie powróciły do naturalnego kształtu. W czasach, gdy Fred był innym człowiekiem, nazywali to krokiem przyśpieszenia.

– Cześć – przywitał się Holden. – Ładnie wyglądasz. Widziałeś ostatnie przekazy z Wenus? Dwukilometrowe kryształowe wieże. Jak myślisz, co to jest?

– Twoja wina? – zasugerował Fred, utrzymując przyjazny ton głosu. – Mogłeś powiedzieć Millerowi, żeby skierował to coś w Słońce.

– Tak, bo dwukilometrowe kryształowe wieże na Słońcu wcale nie byłyby groźne – odpowiedział Holden. – Czy to truskawki?

– Poczęstuj się – zaoferował Fred. Od rana nie potrafił niczego przełknąć.

– No to jak – zapytał Holden z ustami pełnymi owoców – naprawdę postawią mnie za to przed sądem?

– Jednostronne oddanie wszelkich praw do zasobów i rozwoju dla całej planety na otwartym kanale radiowym?

– Właśnie – potwierdził Holden.

– Przypuszczam, że ludzie, którzy faktycznie byli właścicielami tych praw, pewnie cię pozwą – przyznał Fred. – Jeśli sami dojdą do tego, kim są.

– Mógłbyś mi z tym pomóc? – zapytał Holden.

– Mogę świadczyć o twoim charakterze – zapewnił pułkownik. – Ale nie mam wpływu na prawo.

– W takim razie to co ty tu właściwie robisz? Nie można ogłosić amnestii? Odzyskaliśmy protomolekułę, wyśledziliśmy Julie Mao na Erosie, zniszczyliśmy Protogen i uratowaliśmy Ziemię.

– Wy uratowaliście Ziemię?

– Pomogliśmy – potwierdził Holden, choć już poważniejszym tonem. Śmierć Millera wciąż nie dawała mu spokoju. Fred wiedział, jak się w związku z tym czuł. – To był wysiłek zbiorowy.

Sekretarka Freda odchrząknęła i zerknęła w stronę drzwi. Za chwilę będą musieli iść.

– Zrobię, co się da – powiedział Fred. – Mam na talerzu całe mnóstwo innych spraw, ale zrobię, co będę mógł.

– I Mars nie może odzyskać Rosa – dorzucił Holden. – Zgodnie z prawem ratownictwa to teraz mój statek.

– Oni będą mieli na ten temat inne zdanie, ale zrobię, co będę mógł.

– Ciągle to powtarzasz.

– Bo to wciąż wszystko, co mogę.

– I powiesz im o nim, prawda? – zapytał Holden. – O Millerze. Zasługuje na uznanie.

– O Pasiarzu, który z własnej woli wrócił na Erosa, żeby uratować Ziemię? Masz cholerną rację, że im o nim powiem.

– Nie „Pasiarzu”. O nim. Josephusie Aloisusie Millerze.

Holden przestał opychać się darmowymi truskawkami. Fred złożył ręce na piersi.

– Dokształcałeś się – skomentował.

– Owszem. Wiesz, nie znałem go wcale tak dobrze.

– Nikt go dobrze nie znał – przyznał Fred, a potem trochę złagodniał. – Wiem, że to trudne, ale nie potrzeba nam teraz prawdziwego człowieka ze złożonym życiem. Potrzebujemy symbolu Pasa. Ikony.

– Sir – odezwała się sekretarka. – Naprawdę musimy już iść.

– To właśnie nas tu doprowadziło – odpowiedział Holden. – Ikony. Symbole. Ludzie bez nazwisk. Wszyscy ci naukowcy Protogenu myśleli tylko o biomasie i populacjach. Nie o Mary pracującej w zaopatrzeniu, która w wolnym czasie hodowała storczyki. Żaden z nich nie zabił jej.

– Myślisz, że by tego nie zrobili?

– Myślę, że jeśli tego chcieli, byli jej winni, by świat poznał jej nazwisko. Nazwiska ich wszystkich. A ty jesteś winien Millerowi, żeby nie zmieniać go w coś, czym nie był.

Fred się roześmiał. Nie potrafił się powstrzymać.

– Kapitanie – powiedział – jeśli chcesz powiedzieć, że powinienem zmodyfikować moje przemówienie do uczestników konferencji pokojowej tak, by nie był to szlachetny Pasiarz poświęcający się dla uratowania Ziemi, jeśli sugerujesz, że zamiast tego mam powiedzieć coś w stylu „tak się złożyło, że był z nami były gliniarz o skłonnościach samobójczych”, to rozumiesz ten proces jeszcze słabiej, niż sądziłem. Ofiara Millera jest narzędziem, z którego zamierzam skorzystać.

– Nawet jeśli to pozbawi go twarzy – powiedział Holden. – Nawet, jeśli to zmieni go w kogoś, kim nigdy nie był?

– Zwłaszcza jeśli to zmieni go w kogoś, kim nigdy nie był – potwierdził Fred. – Pamiętasz go?

Holden zmarszczył czoło, a potem coś błysnęło w jego oczach. Rozbawienie. Wspomnienie.

– W sumie to był wrzodem na tyłku, prawda? – skomentował Holden.

– Ten facet mógł przyjąć delegację od Boga z trzydziestoma nagimi aniołami, ogłaszającą, że seks jest jednak w porządku, i sprawić, by brzmiało to depresyjnie.

– Był dobrym człowiekiem – zaprotestował Holden.

– Nie był – odrzekł Fred. – Ale wykonał swoją robotę. A teraz ja muszę wykonać moją.

– Daj im piekło – powiedział Holden. – I amnestię. Ciągle powtarzaj o amnestii.

Fred ruszył zakrzywionym korytarzem, mając tuż za sobą sekretarkę. Sale konferencyjne zbudowano z myślą o mniejszych wydarzeniach. Skromnych. Z myślą o zajmujących się uprawami hydroponicznymi naukowcach uciekających od mężów i żon, żeby upić się i porozmawiać o hodowli fasoli. Z myślą o górnikach spotykających się w celu prezentacji o minimalizacji strat i usuwaniu odpadów. Z myślą o zawodach orkiestr szkolnych. Zamiast tego spracowane dywany i wytarte kamienne ściany będą musiały udźwignąć pełny ciężar historii. Holdena obwiniał za to, że skromne, małe pomieszczenia przypominały mu o martwym detektywie. Wcześniej tak nie było.

Delegacje siedziały po przeciwnych stronach pustej przestrzeni. Generałowie i wybierani przywódcy oraz sekretarze generalni Ziemi i Marsa, dwóch wielkich potęg, razem na jego zaproszenie na Ceres, w Pasie. Teren był neutralny, bo żadna strona nie traktowała go dość poważnie, by przejmować się ich żądaniami.

Sprowadziła ich tu cała historia trwająca do tej chwili, a teraz, w ciągu kilku najbliższych minut zadaniem Freda była zmiana jej biegu. Strach zniknął. Z uśmiechem wstąpił na podium dla mówcy.

Stanął za pulpitem.

Rozległy się skromne, uprzejme brawa. Kilka uśmiechów, trochę zmarszczonych brwi. Fred uśmiechnął się szeroko. Nie był już człowiekiem, tylko symbolem, ikoną. Opowieścią na temat siebie i sił działających w Układzie Słonecznym.

I przez chwilę odczuwał pokusę. W tej chwili wahania między wciągnięciem powietrza a rozpoczęciem mowy jakaś jego część zastanawiała się, co by się stało, gdyby rozbił wzory historii i mówił o sobie jako człowieku, o Millerze, którego znał krótko, o dzielonej ze wszystkimi odpowiedzialności za zniszczenie trzymanych przed sobą obrazów i odnalezienie rzeczywistych, ułomnych, skonfliktowanych ludzi, którymi faktycznie byli.

Byłby to szlachetny sposób na przegraną.

– Panie i panowie – rozpoczął. – Stoimy na rozdrożu. Z jednej strony mamy przed sobą realne zagrożenie wzajemnego zniszczenia. Z drugiej...

Urwał dla efektu.

– Z drugiej czekają gwiazdy.





Podziękowania


Jak większość dzieci, ta książka potrzebowała całej wioski. Chciałbym wyrazić najgłębszą wdzięczność moim agentom, Shawnie i Danny’emu, oraz redaktorom, DongWon i Darren. Na wczesnym etapie powstawania książki ważny był wkład Melindy, Emily, Terry’ego, Iana, George’a, Steve’a, Waltera i Victora z grupy pisarskiej New Mexico Critical Mass, a także Carrie, która przeczytała wczesną wersję. Dodatkowe podziękowania należą się Ianowi, który pomógł z obliczeniami i który nie odpowiada za żadne błędy popełnione przeze mnie w ich zrozumieniu. Jestem też wiele winien Tomowi, Sake Mike’owi, Non-Sake Mike’owi, Porterowi, Scottowi, Raji, Jeffowi, Markowi, Danowi i Joemu. Dzięki za betatesty. Na koniec szczególne podziękowania dla autorów Futuramy oraz Bender Bending Rodriguez za pilnowanie dziecka, gdy pisałem.





O autorze


James S. A. Corey to pseudonim piszących fantastykę autorów Daniela Abrahama i Ty Francka, asystenta George R.R. Martina. Obaj mieszkają w Albuquerque, stan Nowy Meksyk, USA.

Więcej informacji na temat tej serii znajdziesz na:

www.the-expanse.com





