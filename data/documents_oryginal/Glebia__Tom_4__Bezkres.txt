Spis treści

Karta tytułowa

Cykl GŁĘBIA

Część pierwsza – Grim 1. Chłód

2. Zguba

3. Zimny

4. Herold

5. Martwy

6. Zatracenie

7. Punkt

8. Entropia

9. Ocaleni

10. Pozostałości

11. Bunt



Część druga – Lód 1. Wina

2. SI

3. Prąd

4. Księżna

5. Kraniec

6. Skoki

7. Bladość

8. Ofensywa

9. Surogat

10. Aktualizacja

11. Myrton



Część trzecia – Potęga 1. Biedaczysko

2. Połączenie

3. Flotylla

4. Prodideraci

5. Decyzja

6. Bloom

7. Rozejm

8. Baśnie

9. Czerń

10. Bezkres

11. Grunwald



KODA

Pożegnanie z Głębią

Marcin Podlewski

Karta redakcyjna

Okładka





Cykl GŁĘBIA:


Skokowiec

Powrót

Napór

Bezkres





Something happened on the day he died

Spirit rose a metre and stepped aside

Somebody else took his place, and bravely cried

(I’m a blackstar, I’m a blackstar)


How many times does an angel fall?

How many people lie instead of talking tall?

He trod on sacred ground, he cried loud into the crowd

(I’m a blackstar, I’m a blackstar, I’m not a gangstar)


I can’t answer why (I’m a blackstar)

Just go with me (I’m not a filmstar)

I’m-a take you home (I’m a blackstar)

Take your passport and shoes (I’m not a popstar)

And your sedatives, boo (I’m a blackstar)

You’re a flash in the pan (I’m not a marvel star)

I’m the Great I Am (I’m a blackstar)


I’m a blackstar, way up, on money, I’ve got game

I see right, so wide, so open-hearted pain

I want eagles in my daydreams, diamonds in my eyes

(I’m a blackstar, I’m a blackstar)

David Bowie, BlackStar





I skały orbitujące, i pasy próżniowych lodów, i piekielne czeluście wypalonych mgławic nie skryją cię tego dnia. Nie znikniesz w cieniu wymarłych planet ni w blasku supernowych, ni w ciemności czarnych dziur. I choćbyś uleciał w odległe światło kwazarów, on znajdzie cię i pochłonie. Jego bowiem jest Galaktyka po wieki wieków, po czas i bezkres. A kiedy przybędzie po raz ostatni, rządzić będzie już wiecznie.


Kroniki Klanu Naukowego,

Proroctwa i legendy galaktyczne





Dokument chroniony elektronicznym znakiem wodnym





Wypalona Galaktyka.

Rozświetlona srebrnym pyłem gasnących gwiazd. Przeżarta apokaliptycznym Spustoszeniem. Opleciona przez czarne macki żywego Wypalenia, pochłaniającego słońca, planety i mgławice. Na granicy ostatecznego upadku. Spowita przez ciemność. I kompletnie, nieodwracalnie samotna.

Pierwsze wygasły cherubiny. Mrowie satelitów nadgalaktycznych uruchomionych za czasów Imperium Galaktycznego z początku zgubiło tylko sygnał. Kilkanaście restartowało się z cichym klekotem, szperając cienkimi nitkami programowych sensorów w poszukiwaniu choćby najmniejszego fragmentu kodu. Bezskutecznie. Pradawna Sieć Galaktyczna przemieniona w Strumień – i później w Synchron – bezpowrotnie zgasła. A razem z nią zgasło wszystko.

Skomplikowane połączenia boi lokacyjnych, sond, satelitów i przekaźników planetarnych tworzono od wieków w oparciu o życiodajną sieć. Nawet systemy wewnętrzne funkcjonowały dzięki jej fragmentom. Umowy kontraktowe, kredytowe, informacyjne – wszystko, co odpowiadało za sprawne funkcjonowanie cywilizacji galaktycznej – współpracowało z Synchronem. Niezliczona liczba programów w zwykłych roboczych stacjach działała poprawnie dzięki stałym aktualizacjom. Niemal siedemdziesiąt pięć procent sprzętów wymagało stałego podpięcia. Tak samo jak planetarne sieci energetyczne, oprogramowania statków, systemy informatyczne urzędów, szpitali, fabryk czy proste Maszyny pierwszego stopnia. Nie licząc ludzkich personali. Personali umożliwiających normalne życie mieszkańcom Wypalonej Galaktyki. I częściowo odpowiedzialnych za ich upadek.

Synchron znikł więc, jak gdyby nigdy nie istniał. A na jego miejsce przybyło coś innego.

Wypalenie rozjarzyło się Głębią.

Skażenie powstałe wskutek użycia maszynowej Broni – otwarte i punktowe – przenikało Wypaloną Galaktykę na wzór gigantycznej pajęczyny. I pajęczyna ta ożyła. Głębia popłynęła przez pasma Wypalenia, przenikając gasnące nici Synchronu. Rozbłysła prądami wymiarowymi, informacyjnym echem metaprzestrzeni i falami głębinowych danych, słanymi wcześniej jedynie przez Empireum – samotną, lodową planetę: sondę tego, o którym zapomniano. A o którym nie wolno było zapomnieć.

Z wnętrza supermasywnej czarnej dziury Sagittariusa A – serca Wypalonej Galaktyki – wyłoniły się upiorne grimy Bladego Króla.

Wielkie, o rozmiarach pradawnych tytanów galaktycznych, przypominały ciemne archikatedry – poszarpane, ponure pałace żeglujące przez przestwór. Roziskrzał je lód: błękitne i zielonkawe żyły rozrastające się w skorupy wiecznej zmarzliny wnikały pomiędzy łączenia empor i krużganków, rozłupując od wewnątrz fragmenty baszt i kaplic. Ale na tym porównanie do ludzkich budowli się kończyło. Po pierwsze, trudno było tu bowiem o architektoniczną symetrię. Po drugie – w wielu miejscach nieforemnego kadłuba widać było żywą, rozoraną cierniami konstrukcji tkankę tak, jakby jakaś nadwieczna, olbrzymia istota zezwoliła na okaleczenie swego jestestwa mechaniczno-konstrukcyjnym wtrętem.

Tuż obok płynęły Widma – zapomniane statki Obcych, Maszyn i ludzi, porwane niegdyś do wnętrza czarnej dziury. Zatopione częściowo w niej i w Głębi, tchnące lodem, wyglądały na martwe, ale nie przeszkadzało im to przemieszczać się w cieniu górujących nad nimi grimów. Niekiedy ich forma drgała – istniały i nie istniały równocześnie w tym samym momencie, pozostawiając po sobie resztki rozprutej realności i ech głębinowych – by nagle urealnić się i zakrzepnąć. Zdawało się, że jest ich nieprzeliczone mrowie – począwszy od maleńkich jednostek po olbrzymy wielkości superkrążowników. Niektóre wyglądały znajomo, ale duża część Bladego Zastępu składała się z zapomnianych konstrukcji ras zgładzonych eony temu.

Owej ponurej paradzie towarzyszyły roje erebów – statków wyglądających na jednostki utkane wyłącznie z cienia i stężałej ciemności – ciągnących za sobą, podobnie jak reszta upiornej floty, pasma otwartej Głębi.

Ale nie było to wszystko.

Coś kotłowało się w otchłani Sagittariusa A, rzucając cień na pasma metaprzestrzeni. Pęczniało, trzeszcząc narastającym lodem. Niosło ze sobą huk gromu. I powoli wydostawało się na zewnątrz.




„Wstążka” wciąż migotała lekko po głębinowym ślizgu w głąb gwiazdozbioru Rufy w Ramieniu Perseusza. Nadal znajdowali się w gromadzie otwartej NGC 2414, choć pozostawili już za sobą Przyczółek Głębinowy Rufa 2 z niestabilną iskrą, skąd porwali ostatnie ludzkie jednostki: „Krzywą Czekoladkę” z jej nową, nieznaną im jeszcze załogą i – dzięki podpiętemu pod Synchron Hubowi – skoczka głębinowego Misterie Artez. Nie mieli jednak czasu, by zastanawiać się nad swymi dalszymi posunięciami.

Słuchali Marszałka Galaktycznych Sił Zbrojnych, Kerkosa Sanda, którego holo pojawiło się nagle nad konsolami nawigacyjnymi wszystkich jednostek GSZ.

– GSZ potwierdzają pojawienie się nowych jednostek Maszyn w całej Wypalonej Galaktyce – informował blady jak sama śmierć Sand. – Rozkazuję wprowadzenie stanu najwyższej gotowości militarnej w Systemach Wewnętrznych! Wiemy już o pierwszych atakach ze strony Fragmentów Armady Maszyn na jednostki wojskowe i cywilne!

– Nie... – wymamrotała Erin Hakl.

– Zaobserwowano pewną prawidłowość w tychże atakach – kontynuował Marszałek. – Wygląda na to, że Jedność próbuje przejmować ludzkie statki! Musimy zrobić wszystko, by to udaremnić i uprzedzić potencjalne ataki planetarne! Rozkazuję natychmiastowe wzmocnienie Sztabów Układowych! Wszystkie jednostki wojskowe, stacjonujące w pobliżu SU, mają skierować się do obrony ludzkich systemów! Powtarzam: wszystkie jednostki wojskowe stacjonujące w pobliżu SU mają skierować się do obrony ludzkich systemów!

– To koniec... – szepnęła Pinsleep Wise.

– Bezkres – zgodziło się martwe widmo doktora Harpago Jonesa.

– Żaden koniec! – warknął Myrton. – Hakl! Wywołuj Nata! Hub! Kończymy operację! Jeszcze nie jest za późno!

Wszystko wskazywało na to, że bardzo się mylił.

Najpierw zgasło holo Kerkosa, ustępując miejsca wyświetlonemu wcześniej obrazowi Wypalonej Galaktyki. Graficzne holorozpiski ukazywały napierające zewsząd Fragmenty Armady Maszyn. Na dokładkę atakował Konsensus, wzmocniony przez kolejną falę Powrotu, prowadzoną przez Aparata – transgresyjny Byt Maszynowy stworzony przez Obcych. Nikt i nic nie mogło oprzeć się takiej potędze. Nie w momencie, gdy ludzkie jednostki zostały zdziesiątkowane przez personalowe Przebudzenie, aktywujące uśpionych Następców – Premaszyny wyewoluowane przez Jedność.

Patrzyli na to długo. Nie czując upływu czasu, bez słowa, nie mogąc uwierzyć w to, co widzą. Z narastającym, obezwładniającym lękiem.

A potem zmieniło się wszystko.

Coś przemknęło przez Synchron – niczym lodowaty, programowy zryw, zakończony hukiem odległego gromu. Podpięty kablami do konsoli nawigacyjnej Hub Tansky krzyknął przeraźliwie. Przy portach dostępowych komputerowca trzasnęło, podobnie jak przy portach podłączonego Grunwalda i wpiętego w oprogramowanie Pomsa. Tansky, w odróżnieniu od kapitana i starej, oszalałej Maszyny, poleciał jednak do tyłu niczym szmaciana lalka. W powietrzu uniósł się zapach spalenizny.

– Hub! – krzyknął Myrton, zrywając kable. – Hub!

Tansky nie odpowiedział. Leżał bez ruchu na posadzce. Podbiegali już do niego Monsieur i Pinsleep Wise. Tylko Erin Hakl została na swoim stanowisku, nie puszczając sterujących uchwytów – a w zasadzie ściskając je tak mocno, że zbielały jej palce.

– AmbuMed! – rozkazał Grunwald. – Szybko!

– On chyba nie... – zaczął mechanik, podnosząc głowę i patrząc z przerażeniem na Myrtona.

– Bierz go do AmbuMedu, powiedziałem!

– Tak jest... ale on...

Pośrodku stazo-nawigacji stała przyczyna owego przepięcia programowego: widmo Antenata.

Jego obraz wydawał się wciąż formować i krzepnąć – niczym ucieleśniona wizja koszmaru transmitowanego przez Synchron. Z dawnej urody Jedynego nie pozostało nic: twarz wyglądała na martwą, zdeformowaną i rozoraną pękającym lodem. Jego kombinezon był podarty, a spod przymkniętych oczu wypływała czerń czarnej dziury.

Pinsleep Wise krzyknęła przeraźliwie. Ale upiór nie widział jej, zamiast tego wyciągnął przed siebie wychudzone ręce i rozerwał coś, co musiało stać przed nim, ale co rejestrowali tylko jako niewyraźny cień. A potem spojrzał wprost na nich ślepymi, martwymi oczami.

– WISE! – ryknął potwornym, potępieńczym wrzaskiem. – CZY WIDZISZ, CO UCZYNIŁ MI BLADY KRÓL?! WIDZISZ TO, TY PRZEKLĘTA, MAŁA DZIWKO?!

Zjawa uniosła szponiaste ręce, jakby pragnęła schwytać Pinsleep, która blada jak papier stała w bezruchu, patrząc na zbliżającą się zagładę.

– Pin! – krzyknęła przeraźliwie Hakl. – Cofnij się!

Dziewczyna nie zareagowała. Biegł już do niej Myrton, ale nim odsunął ją od półmaterialnego widma, Jedyny zniknął przy wtórze rozdzierającego jęku.

A razem z nim zgasł Synchron.

Wypaloną Galaktykę ogarnęła ciemność. Ciemność, która na jedną straszną chwilę pochłonęła i „Wstążkę”. Skokowiec zamarł. Niespodziewane zerwanie galaktycznej sieci amputowało końcówki programowanych nerwów. Coś trzasnęło donośnie z Serca, monitory konsoli nawigacyjnej zamigotały. Poms – Personalny Opiekun Maszynowy Jedynego – wyciszony zgodnie z wcześniejszym poleceniem Myrtona, zadrgał teraz, wyzwalając pęki iskier. Na szczęście trwało to tylko chwilę i „Wstążka” zaczęła uruchamiać na nowo kluczowe elementy oprogramowania – być może dzięki wsparciu zakorzenionych w niej nanitowych mikrotów Antenata.

– Co to było, do... – zaczął pobladły Monsieur, ale nie mieli czasu na pytania. Grunwald, który zdążył złapać Pinsleep, puścił ją teraz i dobiegł do leżącego Tansky’ego.

– Później – rozkazał, podnosząc ciało komputerowca.

Mechanik kiwnął nerwowo głową. Złapał Huba za ramiona i podniósł go razem z Grunwaldem. Tansky leciał im przez ręce, jego porty dostępowe wyglądały na wypalone i czarne. Nie cackali się: niemal wybiegli z SN w stronę korytarza i byłego gabinetu doktora Harpago Jonesa.

– Wise... – odezwała się słabym głosem Erin Hakl. Astrolokatorka nie odpowiedziała. Zamiast tego ruszyła powolnym, sztywnym krokiem ku konsoli nawigacyjnej i ciężko opadła na fotel, by po dłuższej chwili ukryć twarz w dłoniach.

W ciszy, która zapadła, nikt nie zauważył, że komputerowe widmo doktora Harpago dawno zniknęło, pozostawiając po sobie jedynie słaby poblask holo.




Czasza analityczna AmbuMedu zamykała się w iście ślimaczym tempie. Zdenerwowany Myrton z trudem opanował chęć domknięcia jej na siłę. Wyręczył go w tym Monsieur, który bez większych ceregieli grzmotnął w pokrywę pięścią.

– Stare sposoby są najlepsze... – wymamrotał przepraszająco, podczas gdy czasza wyraźnie przyspieszyła i zamknęła się z cichym trzaśnięciem.

– Analiza – polecił głosowo Grunwald, wybierając dodatkowe polecenia na panelu dostępowym. Urządzenie zaszemrało cicho, by wyświetlić nagle to, czego już się spodziewali.

– „Błąd personala” – odczytał zaskoczony mechanik. – System „nie znajduje łączy”? Ale przecież... czy Tansky to nie personal?

– Najwidoczniej już nie. – Myrton nachylił się nad urządzeniem i przestawił opcję na „tryb awaryjny”. W nieruchome ciało komputerowca wbiły się szydła iniekcyjne.

– Ale...

– Hub był podpięty pod Synchron, i to bardziej, niż ktokolwiek w Wypalonej Galaktyce – oświadczył sucho Grunwald. – To spięcie musiało wysmażyć mu nie tylko porty dostępowe, ale i personala... a przynajmniej jego dużą część.

– Ale przecież on JEST personalem...!

– On BYŁ personalem, Monsieur. Zresztą to teraz nie najważniejsze. Ważne jest to, żeby przeżył. I chyba... – Myrton przeleciał palcami po panelu AmbuMedu – przeżyje, o ile dobrze rozumiem te odczyty.

– Ale on...

– Cała nadzieja w AmbuMedzie... – przerwał mu Grunwald. – W ostateczności zastosujemy krio. Nie wiem, czy Hub przeżyłby stazę, ale na szczęście nie musimy już dokonywać skoków głębinowych. Na razie nic więcej tu nie zdziałamy.

– Może doktor Harpago mógłby...

– Nie. To nie jest prawdziwy Jones. To jakaś komputerowa kopia martwego mózgu z chorobą pogłębinową – zaprzeczył sucho Myrton. – Czymkolwiek to jest, na pewno nie jest doktorem.

– Może pamiętać te, no... medyczne sprawy – zasugerował niepewnie mechanik. – Gdyby go pod to podłączyć...

– To nie jest dobry pomysł, Monsieur. Widziałeś, jak działa ta... SI. Wygląda, jakby się rozsypywała. Cokolwiek zrobił Jedyny, nie wyszło mu to za dobrze.

Mechanik wyglądał przez moment, jakby chciał zaprotestować, ale nie odezwał się. Patrzył tylko na czaszę AmbuMedu, wyświetlającą kolejne wyniki niewiele mówiących analiz.

– Tu coś świeci się na czerwono – zauważył nagle, pokazując Grunwaldowi fragment panelu. – Jest jakiś komunikat o trybie poza siecią.

– Gdzie? – zainteresował się Myrton.

– W tym miejscu – oznajmił Monsieur. – Coś źle z podłączeniem?

– To pewnie przez to spięcie – zdecydował Grunwald. – Będzie trzeba sprawdzić wszystkie dojścia i energetykę. Jeśli zostały nam jakieś zbitki energetyczne...

– Już sprawdzam – chrząknął mechanik, kierując się do wyjścia z gabinetu. Ale zatrzymał się w progu, powstrzymany przez niespodziewany trzask głośnika i zdenerwowany głos Erin Hakl:

– Kapitanie – odezwała się pierwsza pilot – jak... Hub?

– Żyje. Jest w AmbuMedzie.

– To dobrze... – Połączenie urwało się na moment, by powrócić z dziwnym, trzeszczącym echem. – Kapitanie... Myrton... przyjdź do SN. Mamy mały problem. W sumie kilka problemów.

– Idę – rzucił Grunwald, klepiąc w czujnik mikrofonu kontaktowego. – Monsieur, idziesz ze mną. Potem sprawdzisz te zbitki, możesz być mi potrzebny.

– Jasne – bąknął Monsieur. Nie musiał dodawać nic więcej: jeśli energetyka istotnie szwankowała, kluczowe było przetestowanie i ewentualna naprawa nie tylko Serca, ale i konsoli nawigacyjnej w SN. – Trzeba powyłączać systemy podstawowe – dodał, przepychając się przed kapitana. – Mogło polecieć nam po całości...

– Zrozumiałem – kiwnął głową Grunwald, ponownie uderzając palcami w mikrofon. – Erin? Jesteś tam?

– Tak.

– Zaraz dojdziemy z Monsieurem. Powyłączaj wszystko, co może nam strzelić jak połączenie z Synchronem. To całe... widmo Jedynego musiało mocno przeciążyć elektronikę.

– Właśnie o to chodzi – głos Hakl zabrzmiał pusto i jego dziwna barwa sprawiła, że Myrton przystanął na sekundę, podobnie jak mechanik. – To jest ta pierwsza sprawa. Nie mamy już Synchronu.

– Co?!

– Nie ma go, Myrton. Wszystko jest wyłączone. Została tylko obsługa poza siecią. Ponad połowa oprogramowania działa w trybie warunkowym.

– Chyba sobie żartujesz...! – syknął Grunwald. – I to jest ten „mały problem”?!

– Pierwszy – przyznała martwo Erin. – Bo są, jak mówiłam, i kolejne.

– Jakie znowu kolejne?!

– Pinsleep Wise. I... Wypalona Galaktyka.

Myrton nie odpowiedział. Puścił mikrofon i zaczął biec.




To, że coś się dzieje, Erin Hakl dostrzegła dopiero po dłuższej chwili.

Z początku wciąż dochodziła do siebie po ujrzeniu upiora, który zamanifestował się poprzez Synchron w poszukiwaniu przerażonej Wise. To, co wydarzyło się z Hubem, było naturalną konsekwencją nagle ożywionego koszmaru i choć silnie nią wstrząsnęło, pozostała na swym stanowisku, tym bardziej że sprawą zajęli się już Myrton z Monsieurem. Stan Pinsleep zauważyła jednak od razu i nawet odezwała się do niej, ale o wiele bardziej przeraziło ją to, co działo się z konsolą nawigacyjną „Wstążki”.

Cały główny panel i dotykowe holo, pomimo wewnętrznego restartu skokowca, wyglądały na nieczynne.

– Niemożliwe – wyszeptała Erin, dotykając przycisków. Przy lewej dłoni miała fizyczny guzik awaryjnego restartu konsoli, ale nie była pewna, czy powinna go wciskać. Złapała za uchwyt, sprawdzając, czy statek zareaguje, ale nic się nie stało, nie licząc cichego stęknięcia gdzieś w maszynowni. Rdzeń nadal raportował – jego lampkowy pasek świecił czystą zielenią i Erin podziękowała w duchu tym wszystkim konstruktorom Zjednoczenia, którzy nie powsadzali każdej pierdoły w komputerowy interfejs. Nie zmieniało to wszakże faktu, że wokół serca i gardła rosła jej lodowata obręcz.

Bała się.

– Chłód – jęknęła cicho Pinsleep.

– Widzę... – wymamrotała Erin. Nie chciała mówić tego głośno, ale astrolokatorka utrafiła w punkt. Wokół konsoli i w kątach statku dostrzegała coś, co zdarzyło się jej już zauważyć w trakcie ślizgu głębinowego: pęczniejące z wolna nici szronu. – Poczekaj... mamy tu kłopot... – powiedziała ni to do niej, ni do siebie. – Plaga, przydałby mi się Hub... nic nie raportuje...

– Koniec... – szepnęła Wise. – Bez...bezkres.

– Jeszcze tylko... – szepnęła Erin, naciskając w końcu przycisk restartu. Zamarła potem na długie kilka sekund, po których konsola z wolna zaczęła rozjarzać się na nowo. Hakl odetchnęła z ulgą, dopiero teraz zdając sobie sprawę, że odruchowo zagryzała bolące już wargi. – Działa... mamy system... mamy system, Pin!

Jednak Pinsleep nie odpowiedziała – podobnie jak Synchron. Dotykowe holo wypluło już pierwsze sfery nawigacyjne, ale widać było, że informacje pobierane są z podpiętego wcześniej przez Wise Kryształu Galaktycznego i pozostają statyczne. Czarny, domontowany do konsoli Kryształ był oczywiście świeżo zsynchronizowany i zaktualizowany dzięki oficjalnym mapom i informacjom Kirke i Nata, ale jego fluktuacyjne dane, opierające się na nieustannym ruchu całej Galaktyki i mikrozmianach w systemach gwiezdnych, pracowały już tylko dzięki ekstrapolacji, bez potwierdzenia przez sieć.

Erin zbladła.

– Gdzie jest Synchron? – spytała, wybierając opcję kontaktu z SI. Ale pośmiertny skan doktora Harpago Jonesa milczał, jakby wygasł razem z galaktyczną siecią. – Co tu się wyprawia, do... Plaga, Wise pomóż mi! Jak astrolokacja? To chyba coś z zewnątrz... – dodała, nie patrząc w stronę Pin. Zbyt skupiła się na danych wypluwanych przez konsolę. – Chyba jest kilka przepięć, ale po tej akcji z Hubem nie widzę niczego poważ...

– To koniec – powiedziała całkiem wyraźnie Pinsleep. – Nie ma już czasu.

– Na co nie ma już... Wise? Co się z tobą dzieje?

– Wszystko rozsypało się jak domek z kart. Wypalona Galaktyka. Wojna. Wszystko, w co kiedykolwiek wierzyłam – głos Pin brzmiał martwo i na tyle nienaturalnie, że Erin oderwała się wreszcie od konsoli nawigacyjnej i spojrzała na astrolokatorkę.

Dziewczyna nie siedziała już na swoim miejscu. Stała niedaleko nanitowej neoszyby, patrząc w kosmiczną przestrzeń: na odległe fragmenty Wypalenia, które ożyły teraz, pulsując nitkami Głębi. Coś tam narastało: niczym wszechogarniająca fala, echo galaktycznego rozbłysku. Gwiazdy zdawały się migotać i przygasać.

– Nadchodzi – powiedziała Pinsleep. Głos miała spokojny, ale przerażona Hakl natychmiast wdusiła przycisk kontaktowy, by porozumieć się z Grunwaldem.




Siedzący pod ścianą Poms z początku nie odnotował narastającego zimna.

W gruncie rzeczy było to całkiem zrozumiałe. Od kiedy ponownie został uruchomiony – tym razem przez Monsieura – trudno było mówić o jego pełnej sprawności. Mechanik zablokował mu większość funkcji motorycznych, tak by Hub Tansky mógł bezpiecznie korzystać ze wzorów oprogramowania starej Maszyny, bez ryzyka oberwania od niej w łeb. Wszystko po to, by lepiej zapanować nad zmianami wprowadzonymi przez Jedynego w interfejsie „Wstążki” i zrozumieć działania aktywowanych mikrotów.

Pomsowi to nawet nie przeszkadzało. Jego umysł, o ile można było nazwać umysłem mechaniczny mózg, nie był już tym samym co kiedyś. Pomiędzy zimnymi, staroimperialnymi obwodami, łącznikami i matrycami przemykały elektryczne spięcia. Wskrzeszony przez Jedynego Poms nie powrócił do końca spoza granic czasu i ciemności, która kładła się na wieczności niczym grobowa płyta. Co jakiś czas istniał, by za chwilę osuwać się znów poza granicę bytu. Patrząc z tej perspektywy, był pierwszą Maszyną Widmem.

Umierający Synchron – a wcześniej pojawienie się upiornego Antenata – ożywiły go wszakże na nowo. I choć sieć zgasła, coś po niej pozostało. Coś, czego Personalny Opiekun Maszynowy nie potrafił skutecznie zinterpretować. To coś szumiało w nim teraz niczym wtłoczona na nowo elektryczność, ale w odróżnieniu od niej – nie rozpraszało się po starych, mechanicznych członkach.

– Właddca... – wybrzęczała do siebie zwichrowana Maszyna. Wciąż analizowała obraz Jedynego, który nie do końca odpowiadał wcześniejszym wizerunkom Antenata, zapisanym w bankach pamięci. – Władddca...

Czy naprawdę był to Władca? Wskrzeszony na nowo Seth Trolt, Jar Kruk i Ed, po odrzuceniu genetycznego wtrętu Pin Wise w celu jej ewolucyjnego, biologicznego – a może i psychicznego – powrotu? Bluźniercze połączenie człowieka i Obcego, które z powodu użycia niemal transgresyjnych genów kandydatów Programu Ksenologicznego Imperium przekształciło się w Plagę na Obcych? A jeśli był to istotnie on, to czemu nie zwrócił się do wiernego mu Personalnego Opiekuna Maszynowego?

Tak wiele pytań, tak mało odpowiedzi... Elektroniczny mózg Pomsa nie radził sobie z większością z nich. Ich echo płynęło przez jego świadomość – jakże inną od świadomości Maszyn stworzonych przez Jedność – niczym wirus. Prastara Maszyna była zdezorientowana. Uczucie lęku i zagubienia nie było jej obce, choć trudno było ustalić, czy są to prawdziwe uczucia, czy tylko ich skomplikowane symulacje. Poms, jak wspomniał kiedyś Jedyny, uważał się wszakże za żywą istotę – czy to wskutek dokonanych w nim zmian, w czasach gdy Antenat rozpoczął swą wojenną kampanię, czy też przez późniejsze wskrzeszenie w martwych czeluściach „Nemesis”.

Tymczasem w skokowcu, nie tak dawno temu dowodzonym przez ukochanego Władcę, narastał chłód. Poms nie obawiał się zimna, uniósł jednak swą walcowatą, pokrytą lampkami głowę, by spojrzeć na stazo-nawigację i neoszybę. Nie chodziło bowiem tylko o zimno. Coś się zdecydowanie nie zgadzało. I było to coś, co dodatkowo potęgowało jego programowy dyskomfort.

Wypalenie rozjarzyło się Głębią.

Metaprzestrzeń wyglądała niczym otwarta rana na tle czerni. Nie były to zwykłe echa, dziury czy powidoki, lecz pulsujące fragmenty Głębi, podobne do tego, co Maszyna półświadomie konotowała w trakcie typowego skoku głębinowego. Widziane z tej odległości powodowały lekki szum w obwodach. Wyglądały niczym cienka błona naciągnięta na inną rzeczywistość i choć nadal nie były do końca wyraźne, możliwe, że ich widok mógł powodować symptomy zbliżone do choroby pogłębinowej.

– Erin? – spytał niepewnie Myrton Grunwald, który dotarł właśnie do SN. Blada Hakl wskazała mu głową na stojącą bez ruchu Pinsleep i rosnący za neoszybą chaos.

– Co to... – zaczął Monsieur, który wbiegł za kapitanem. Mechanik zatrzymał się w pół kroku, patrząc otępiałym wzrokiem na fragmenty półotwartej Głębi.

– Nie patrz! – syknął Myrton, dochodząc do Pin. – Wise?

– Za późno – powiedziała astrolokatorka. – Już tu są.

– Co niby ma być? Nie patrz tam! – Grunwald niemal siłą odciągnął dziewczynę, która jak zahipnotyzowana wpatrywała się w przemienione Wypalenie. – Erin? Co z Synchronem?

– Nie ma go – wymamrotała pierwsza pilot. – Jesteśmy w kompletnej pustce.

– Jak parametry ślizgu? Coś raportuje? – Myrton niemal przemocą usadził wciąż sztywną Pinsleep na stanowisku astrolokatora. Dziewczyna uległa, ale wyglądała na półprzytomną, podobnie zresztą jak Hakl. – Erin? Obudź się!

– Tak, ale lecielibyśmy niemal na ślepo... – Pierwsza pilot z trudem oderwała wzrok od neoszyby i skupiła go na przyrządach. – Harpago mógłby pomóc, o ile sprzęgnę wszystko z Kryształem i pracą Wise...

– Musimy się stąd wynieść. Wszystko jedno gdzie – zdecydował Grunwald. – Monsieur? Monsieur!

– Tak? – otrząsnął się mechanik.

– Przestań gapić się w kosmos... Sprawdź konsolę. Przepięcia, uszkodzenia mechaniczne... wszystko, co dasz radę zauważyć i naprawić bez pomocy Huba.

– Już... – zgodził się Monsieur, ale dopiero po chwili ruszył ociężałym krokiem we wskazanym kierunku.

Kucnął wreszcie przy stanowisku Hakl, by nie do końca skoordynowanym ruchem sięgnąć po jedno z narzędzi przypiętych do swojego kombinezonu mechanika i wyciągnąć uniwersalny klucz do rozkręcania pokryw zabezpieczających.

– Pinsleep? – Myrton ponownie potrząsnął dziewczyną, z widoczną troską patrząc na jej nieprzytomny wzrok. – Wise? Obudź się, do przeklętej Plagi!

– Nic – zauważyła martwo Erin.

Grunwald nie odpowiedział. Zaklął cicho, sięgnął do jednej z konsolowych szuflad i wyciągnął niewielką tubkę z ekstraktem fluidu.

– Jeśli to nie pomoże – mruknął, odkręcając zatyczkę i wciskając zawartość w półotwarte usta Pinsleep – to zrobię wreszcie to, na co każde z nas miało kiedyś ochotę...

– To znaczy? – spytała niepewnie Hakl.

– Po prostu ją trzepnę.

Wise zakaszlała. Wypluła sporo płynu, ale jej wzrok stał się przytomny. Spojrzała na Myrtona na pół z wyrzutem, a na pół z ledwo ukrywanym lękiem.

– Ja... – zaczęła, ale Grunwald pokręcił głową.

– Nie ma na to czasu, Pin – powiedział najspokojniej jak umiał. – Nie patrz przez neoszybę. Coś się tam... pochrzaniło. W porządku?

– Ale... – Zerknęła odruchowo, lecz zaraz wzdrygnęła się, widząc odległe pasma. Spojrzenie miała już jednak obecne i Myrton odetchnął z ulgą.

– Wise – odezwał się do niej ponownie, tak że znowu zogniskowała wzrok na jego twarzy. – Musimy się stąd wynieść, tak? Nie mamy Synchronu. Dasz radę ekstrapolować ślizg? Choćby kilka godzin świetlnych stąd? Musimy minąć to... coś.

– Głębia... – szepnęła.

– Nieważne, co to jest. Po prostu za długo w to nie patrz. Ważne jest to, że wciąż mamy ślizg. Przemykamy po powierzchni metaprzestrzeni, pamiętasz?

– Tak...

– Dobrze. Wepnę się zaraz w konsolę, w porządku? Będę cię wspierał, tak jak zwykle.

– To nie wystarczy – zaprotestowała. – Powinniśmy mieć Huba. I jeszcze... Jonesa. W końcu Jedyny aktywował go po to, by robił coś w trakcie ślizgu. Możliwe, że bez niego nigdy z niego nie wyjdziemy.

– Dostaniesz go – zgodził się Myrton. – Ale Tansky musi poczekać. Erin, możesz wywołać SI?

– Harpago nie odpowiada – poinformowała Hakl, nie zauważając lekkiego skrzywienia kapitana, gdy po raz kolejny nazwała komputerowy umysł doktora specyfikacją jego zmarłego właściciela. – Nie wiem, czy dostanę się do niego bez Tansky’ego. Coś go przyblokowało.

– Wyciągnę go, kiedy się podepnę – zdecydował Grunwald. – Na razie spróbujcie ekstrapolować lokację z tego, co mamy.

– To się nie uda – zaprzeczyła martwo Wise. – Może wejdziemy w ślizg, ale do bezpiecznego przelotu zawsze potrzebny był Jones.

– Będziemy się tym martwić później – uciął Myrton. – Monsieur? Jak konsola?

– Nic tu nie widzę – odpowiedział zupełnie już trzeźwym głosem mechanik. – Nie licząc śladów po tym... przepięciu, które wysmażyło Huba. Mogę jednak zrobić obejście i dorzucić ochronnik.

– Zrób to. Masz wszystko przy sobie?

– Część kabli tak, ale ochronnik muszę wziąć ze składu w maszynowni.

– Leć.

Mechanik chrząknął, wstał od konsoli i skierował się w stronę wyjścia z SN. Idąc, nie patrzył już przez neoszybę... ale zerknęła przez nią Erin Hakl.

– Myrton... – powiedziała nagle twardniejącym głosem, który sprawił, że wychodzący Monsieur zatrzymał się jak wryty. – Panie kapitanie...

– Co znowu?

– Mamy towarzystwo.

Z początku dostrzegli jakiś niewyraźny kształt jakby ciemnej, rozjaśnionej jedynie lodem budowli wielkości średniego krążownika. Coś jak elektryczny szum doleciało do nich pomimo braku Synchronu i przemknęło po konsolowych rejestratorach. Erin chrząknęła niewyraźnie i sięgnęła po uchwyty sterownicze, gotowa do uruchomienia dopalacza, ale powstrzymał ją Grunwald.

– Nie – powiedział cicho Myrton. – Zaczekaj.

Z otwartych powidoków Głębi zaczęły wypływać Widma.

Do tej pory widzieli tylko jeden podobny statek – a w zasadzie podobną konstrukcję transportową. Ściągnęli z niej wtedy Jareda. Było to jednak Widmo Maszynowe – pajęczasty transport nieaktywowanych kapsuł z Czwórkami. Te statki okazały się inne. Część wyglądała kompletnie obco – niczym zapomniane od wieków artefakty kseno. Inne przypominały typowe ludzkie konstrukcje – mniej i bardziej modułowe. Staroimperialne okręty rozmiarów skokowców i fregat – mniejsze jednostki, choć w tle wydawały się z wolna wyłaniać znacznie większe tonaże. Było ich mnóstwo: systemy „Wstążki” zaczęły wyświetlać mrowie pojawiających się kropek, interpretując je jako NOK – Nieznane Obiekty Kosmiczne.

– Energetyka? – szepnął Grunwald. Erin pokręciła głową.

– Nic nie mam – powiedziała tonem, w którym można było wyczuć nutę lęku. – Może gdyby Hub był w Sercu... ale na razie rejestruję tylko jakieś skoki. Te statki raz są... a raz ich nie ma. Dostaję raporty ich... napędów, czy cokolwiek tam mają, i chyba uzbrojenia... a nawet sygnatury kadłubów... a następnie czujniki je gubią, jakby nic tu nie było.

– Coś jeszcze?

– Chyba nie mają pól magnetycznych.

– Jedyny plus – mruknął Myrton.

– Niekoniecznie – zauważył Monsieur.

– To znaczy?

– Może ich nie potrzebują.

– A ten pierwszy? Ten duży, który wyleciał na początku? – spytał Grunwald. Erin oblizała wargi.

– Ten łapię tylko wizyjnie. I ewentualnie jako plamę na mapie systemowej. To wszystko.

– Wycofujemy się – zdecydował Myrton. – Możliwie powoli. Monsieur, leć po ochronnik. Pin? Wylicz tę ekstrapolację... gdziekolwiek. Musimy stąd zwiewać.

Wise kiwnęła głową, skupiona na swojej części konsoli nawigacyjnej. Wyświetlone holo z Kryształu Galaktycznego – dziwnie statyczne – domyślnie ustawiało kilka pobliskich boi lokacyjnych, ale teraz, gdy zabrakło Synchronu, ich funkcjonalność pozostawiała wiele do życzenia. Stanowiły martwe punkty lokacyjne, podlegające fluktuacjom przestrzeni i niezależne od siebie.

– Mam jeden ślizg głębinowy – powiedziała wreszcie. – W kierunku NGC 2243, pomiędzy Ramieniem Perseusza a Oriona. Gromada otwarta w gwiazdozbiorze Wielkiego Psa. Jeden z punktów ustalonych przez Natriuma do zbiórki. Odległość czternaście tysięcy pięćset czterdzieści lat świetlnych od Terry.

– To prawie dwa tysiące lat świetlnych stąd na ślizgu – zauważył Myrton. – Sporo, jak na jedną wycieczkę.

– Jeśli nie utrzymamy lokacji w trakcie lotu, możemy już nie wyjść z trybu „Czarnej Wstęgi” – wtrąciła słabym głosem Erin. – Nawet przy twojej pomocy, kapitanie – uzupełniła służbowym tonem, tuszując nieco wcześniejszą obawę. – Kilka takich wycieczek mieliśmy już z Jedynym. Z każdą coraz ciężej było przejść ze statku Widmo do realnej „Wstążki”.

– Wiem – przyznał Grunwald. – Ale Wise ma rację. Ustalone zgrupowania najbliższych przejętych jednostek zaczynają się od Oriona, mniej więcej od tego punktu.

– Chcesz do nich polecieć? – spytała niepewnie Hakl. – Natrium...

– Nie mamy z nim kontaktu i nie wiadomo, kiedy znowu go odzyskamy – Myrton przerwał jej nieco bardziej obcesowo, niż zamierzał. – Na razie musimy się więc skupić na tym, co zaplanowaliśmy – dodał. – Przez brak Synchronu wszystko się posypało. A te jednostki... zostały w tym momencie same. Nie możemy ich tak zostawić. Większość powinna już dolecieć na automatyce skokowej w wyznaczone obszary. Wiem to. I trafię tam, gdzie są.

– Skąd możesz... – Erin skrzywiła się nieco, odwracając się do Myrtona. Patrzyła na niego przez moment, by wreszcie kiwnąć głową i ponownie odwrócić wzrok do przyrządów. Ani ona, ani Grunwald nie wypowiedzieli tego na głos i nie użyli słowa „imprint”, ale nie było to konieczne. Myrton chrząknął.

– Pinsleep – odezwał się do astrolokatorki – dasz radę?

– Tak.

– To zaczynaj ustawiać tę lokalizację z przejętymi statkami. Podepnę się od razu, kiedy Monsieur założy tę plagową ochronkę, i spróbuję wywołać nasze SI.

Wise kiwnęła głową, Grunwald klepnął więc w mikrofon kontaktowy.

– Monsieur? Co z tym sprzętem?

– Już wracam – usłyszeli. – Zaraz będę.




W zasadzie i tak mieli wiele szczęścia.

Tajemnicze widmowe jednostki zdawały się ich ignorować. Przybywszy do SN, Monsieur przedstawił własną teorię na ten temat.

– Musieli wyniuchać te nasze widmowe pierdzielniki – uznał, kucając przy zdjętej pokrywie konsoli nawigacyjnej. – Zmieniamy się przecież w „Czarną Wstęgę”, nie? Strukturę tę... no, widmową. To się przecież do końca nie rozprasza, jak zbitki energetyczne z rdzenia. Pewnie myślą, że jesteśmy tacy jak oni. – Zaczął montować dodatkowe ochronniki przeciwspięciowe.

– Możliwe – mruknął Myrton. – Trzeba więc jak najszybciej wejść w ślizg. Pin?

– Mam pełną ekstrapolację – odpowiedziała Pinsleep Wise. – Mogę ustawić koordynaty, kiedy tylko Monsieur skończy.

– Pięć błękitnych minut – oznajmił zadowolonym tonem mechanik, wyciągnął część kabli i wziął się do rozmontowywania niewielkich złączek pomiędzy nimi.

– Erin, działamy – rozkazał Grunwald, siadając w fotelu kapitańskim. – Kiedy tylko odzyskam SI, włączaj Czarny Licznik. To będzie długa podróż.

Hakl kiwnęła głową, ustawiając uchwyty nawigacyjne. Na dotykowym holo pojawiła się wyrysowana światłem nitka wektora ślizgu z korektami trasy wprowadzonymi przez Pin.

– Spróbuję jeszcze raz wywołać Harpago – powiedziała pierwsza pilot. – Może teraz się... – Urwała, marszcząc brwi. – Chwileczkę... – Hakl wyciągnęła rękę i przysunęła do siebie fragment dotykowego holo. – Kapitanie...?

– Tak?

– Lecą tu.

Myrton niemal zerwał się z fotela. Przybliżone przez Erin holo pokazywało, jak jedna z widmowych jednostek – przypominająca rozedrgany, staroimperialny wrak wielkości fregaty, pokryty powidokiem Głębi – odrywa się od szyku, by spokojnym, niemal leniwym lotem skierować się w stronę „Wstążki”.

– Coś podejrzewają – mruknął Grunwald. – Monsieur?

– Robię, co mogę!

– Przy tym ich przyspieszeniu kontakt będzie za minutę – powiedziała Hakl. – Może mniej. Zacznę z wolna odlatywać...

– Nie – nie zgodził się kapitan. – Wtedy upewnią się, że coś jest nie tak, i albo od razu zaczną strzelać, albo ruszy na nas cała flota. Zaczekaj... za chwilę będą ochronniki.

– Nie będą! Nie zdążę! – jęknął mechanik.

– W takim razie podpinam się bez nich – zdecydował Myrton.

– Odradzam – głos Erin brzmiał twardo, niemal bezosobowo. – Jeśli coś ci się stanie... zginiemy wszyscy.

– Nie mamy innego wyjścia – zauważył Grunwald. – Jeśli Monsieur nie zdąży, najwyżej spróbuję podpiąć się bez fizycznego połączenia. Nie wiem, czy będzie to stabilne, ale nie mamy wyjścia. Musimy też uruchomić SI. Postaram się naprowadzić nas na punkt docelowy bez Synchronu, ale bez SI wszystko się posypie.

– A jeśli Harpago się nie zjawi?

– Musi – uciął Myrton, kładąc dłonie na konsoli. Przymknął oczy. – Monsieur, dawaj, co masz. Jak nie masz, trudno. Zaczynam.

– To głupi pomysł...! – Mechanik z wyraźną wściekłością wepchnął pod konsolę jeden z kabli z już nałożonym ochronnikiem. Myrton tylko prychnął lekceważąco, ale w tym właśnie momencie konsola nawigacyjna skokowca rozbłysła alarmem zbliżeniowym.

– Za późno... – wyszeptała Pinsleep Wise. – Już tu są!

– Właddccaaa...! – wybrzęczał radośnie Poms.





Niestety, pomimo usilnych starań nie dowiedziałem się niczego więcej o Potędze. Podstawowe informacje na jej temat nie tylko są skrzętnie ukrywane przez Zbiór, ale i zdają się wewnętrznie sprzeczne. Potęga może zarazem oznaczać moc i całkowitą bezsiłę. Z jednej strony jest ujmowana jako personifikacja nadrzędnego bytu, by zaraz zostać potraktowana jako przejaw bezmyślnego zestawu sił. Powoli dochodzę do wniosku, że to zwykła zasłona dymna – słowo klucz, oznaczające jakiś niezrozumiały czynnik ewolucyjny.

Nie zmienia to faktu, że Zbiór mówi o niej dość często – i to nawet w oficjalnych publikacjach! Co gorsza, jego wywody na temat Potęgi wpływają na coraz większą liczbę obywateli Zjednoczenia, tworząc jakiś podziemny system niedookreślonych wierzeń...

Przyznam, że jestem coraz bardziej zagubiony. Dlatego proszę o zgodę na przejście wewnętrznej inicjacji w Zbiorze, w nadziei, że uda mi się przełamać psychowarunkowanie sekty i złożyć późniejsze wyjaśnienia.


tajne dokumenty Klanu Naukowego,

ostatni raport straconego na rzecz

Zbioru agenta Hiota Harneka





Generał Piecky Tip był zagubiony. Tak jak i jego przerzedzona niemal w pięćdziesięciu procentach Zemsta – Flotylla Piętnasta Ramienia Perseusza. Stracił rezon w momencie, kiedy zobaczył osuwającą się na kolana Fibonaccię.

Piękna nastoletnia Czwórka, stworzona przez Jedność z zamiarem uwiedzenia generała i doprowadzenia tym samym do umożliwiającej Przebudzenie Premaszyn aktualizacji Synchronu, osunęła się na posadzkę kajuty kapitańskiej superkrążownika „Gniew”. Maszyna najpierw krzyknęła, a po dramatycznym przekazie pułkownik Amy Tert po prostu zemdlała – o ile można było mówić o omdleniu w przypadku Bytu Maszynowego.

Co takiego powiedziała w ostatniej chwili? Pytała, czy jest „Programem”... i wyznała Piecky’emu, że go pragnie. Błagała, by jej nie zostawiał! Najpierw nim perfidnie manipulowała, by z obawy przed jej utratą doprowadził do aktualizacji Synchronu, żeby nagle dostać jakiejś zagadkowej histerii. Histerii, która nie powinna się wydarzyć. A już na pewno nie powinna jej doznać Maszyna czwartego stopnia!

To jakieś szaleństwo...

Aktualizacja Synchronu została tak czy owak dokonana. Dzięki niej wszystkie jednostki Galaktycznych Sił Zbrojnych miały równocześnie wycofać się z Przyczółków Głębinowych Ramienia Perseusza w głąb Ramienia Oriona. Biorąc pod uwagę zawodny czynnik ludzki i fakt, że tuż przed ucieczką trzeba było przeprowadzić Wypalenie Punktowe wszystkich Przyczółków, aktualizacja Synchronu zdawała się logiczna. W Ramionach Oriona, Krzyża i Strzelca miała tym samym wytworzyć się zwarta linia Frontu Galaktycznego – ostatni bastion ludzkości i Maszyn, broniący Systemów Wewnętrznych przed dwiema falami Konsensusu: zarówno samych Obcych z ich Trzonem, jak i flotylli ksenomaszynowej dowodzonej przez podległego im Aparata.

Udałoby się. Piecky był tego pewny. Odnieśliby sukces, gdyby nie zdrada Jedności.

– Panie generale! – pułkownik Ama Tert wciąż nadawała przez głośnik, podczas gdy Piecky niepewnie podszedł do leżącej na posadzce Czwórki. – Panie generale, słyszy mnie pan?! Powtarzam: otrzymaliśmy awaryjny przekaz ze Sztabu Strategii Synchronicznej! W byłym sektorze Trzech Planet pojawiła się Armada Maszyn o trudnej do oszacowania wielkości, dowodzona przez tytana „Nihilum”! Zaobserwowano też niespodziewane pojawienie się Fragmentów Armady Maszyn w przestrzeni wszystkich Ramion Wypalonej Galaktyki! Marszałek Kerkos Sand rozkazuje wprowadzenie Systemów Wewnętrznych w stan najwyższej gotowości militarnej!

– Potwierdzam odebranie wiadomości – odpowiedział Tip dziwnym, nieswoim głosem. – Proszę przekazać, że zaraz zjawię się w Sali Operacyjnej „Gniewu”.

– Tak jest!

Zdrada, pomyślał, nachylając się ku nieprzytomnej Fibonaccii. Zdradziłaś mnie. Jego ręka powoli powędrowała w kierunku paska generalskiego kombinezonu z przypiętym pistoletem laserowym o wzmocnionej skuteczności. Wystarczyłby jeden prosty ruch, by strzelić w głowę dziewczyny... nie, nie dziewczyny. Maszyny udającej dziewczynę. Dziewczynę, która twierdziła, że go pragnie.

Wystarczyło odpiąć zatrzask kabury. Wyciągnąć pistolet, wycelować i strzelić. Nic prostszego.

Ale Piecky nie mógł się na to zdobyć. I nie chodziło wyłącznie o fakt, że Fibonaccia przybyła tu jako emisariusz, pozostawiając własną hiperboloidę – ciężką geometrię wielkości superkrążownika, dowodzącą Fragmentem Trzynastym Armady Maszyn. Nie chodziło nawet o to, że dotrzymała słowa i strzeliła Wypaleniem Punktowym w dziurę Palomar Orion, umożliwiając im bezpieczną ucieczkę do systemu NGC 7089, i że owo Wypalenie rozrastało się teraz zarówno na obecny, jak i dopiero co opuszczony układ... odcinając ich od napierających sił Konsensusu Kseno.

Chodziło o to, że coś się zmieniło. Nie potrafił może powiedzieć co, ale coś zmieniło się w Czwórce. Jeśli była to kolejna symulacja, to wyjątkowo udana, wręcz perfidna. Ale jeśli nie...

– Powinienem cię zabić – szepnął, sięgając dłonią do wszytego w generalski kombinezon mikrofonu. – Ochrona? – upewnił się, naciskając przycisk. – Przyślijcie oddział do mojej kajuty. Najlepiej od razu z szefem techników – dodał.

Jeśli Maszyna istotnie dostała jakiegoś ataku, technik mógł go ocenić... a przynajmniej Piecky miał taką nadzieję.

– Tak jest – zabrzęczało w odpowiedzi, a potem mikrofon trzasnął i zapiszczał. Generał skrzywił się i cofnął. Dźwięk był świdrujący i wyjątkowo nieprzyjemny.

– Co się... – mruknął, ale dalsze słowa zamarły mu na wargach.

Pośrodku jego osobistej kajuty – tak jak i we wszystkich salach i kajutach „Gniewu” – pojawił się upiór.

Postać musiano nadawać szeroką wiązką, bo niemal natychmiast rozległ się alarm programowy o silnym przeciążeniu systemów. Coś trzasnęło: najwidoczniej doszło do spięcia.

Widmo nie było może wyraźne – miejscami nawet przezroczyste – ale trwało, chybocząc się na granicy nieistnienia. Prezentowało się koszmarnie, niczym postać ze średniowiecznego horroru. Martwą, wykrzywioną twarz pokrywały nici pękającego lodu, a niesprecyzowany kombinezon wyglądał niczym podarty całun. Chuda postać przymykała oczy, ale spod powiek i tak wypływała jej ciemność.

Demon sięgnął gdzieś przed siebie wychudzonymi dłońmi i złapał za jakiś cień, rozszarpując go na strzępy.

– WISE! – ryknął. – CZY WIDZISZ, CO UCZYNIŁ MI BLADY KRÓL?! WIDZISZ TO, TY PRZEKLĘTA, MAŁA DZIWKO?!

Wise? – zdumiał się Piecky. Specyfikacja błysnęła gdzieś w tle jego zaskoczonej i przerażonej świadomości. Generał cofnął się odruchowo, niemal przewracając się do tyłu. Drzwi jego kajuty otwierały się właśnie: wbiegli ludzie z ochrony, ale i oni stanęli jak wryci. Demon jednak nie dał im czasu na reakcję. Upiór uniósł jeszcze swoje szponiaste ręce, by nagle zapaść znienacka w nicość.

Wraz z jego odejściem „Gniew” pochłonęła czerń.




Madella Nox z początku uznała, że to, co się stało, było karą za okłamanie Jedności.

Po pierwsze, przestała czuć jej obecność. Kiedy tylko „Legatus” – geometria Maszyn wielkości średniej fregaty – wyprowadził ją ze stazy przed kolejnym skokiem w kierunku Terry, Ambasadorka Ludzkości zauważyła, że nie wyczuwa transgresyjnego Bytu Maszynowego. Owszem, mogła nawiązać kontakt z Jednością, o ile go pragnęła. Zagadkowe Drgnięcie w Synchronie sprawiło jednak, że cień Jedności przestał nad nią ciążyć. Był obok, ale pozostawiono jej możliwość wyboru.

Dlatego też, kiedy odezwała się Jedność, Madella ze zdumieniem stwierdziła, że potrafi ją okłamać.

Wcześniej też była ewenementem – nie Przebudzono jej tak, jak pozostałych Premaszyn. W zasadzie zrobiono z niej maszynowy odpowiednik Stripsa. Narzut jej personala nie przekraczał bądź co bądź pięćdziesięciu procent. Ale o jakiejkolwiek wolnej woli nie mogło być mowy. Aż do Drgnięcia. Drgnięcia, które sprawiło, że powiedziała Jedności, iż nie wywołała go ludzkość: niezrozumiały atak programowy na Synchron, pomimo logicznych przesłanek co do jego ludzkiego pochodzenia, został przez nią przedstawiony jako niemożliwy do przeprowadzenia przez ludzi. O wiele bardziej prawdopodobny wydał się tu atak Aparata, konkurencyjnego dla Jedności Bytu Maszynowego Obcych, który po przybyciu do Wypalonej Galaktyki z drugą falą Powrotu Tych, Którzy Odeszli, próbował Synchron przejąć.

Możliwości były zatem dwie, choć sam Konsensus zerwał układ z Jednością, podejrzewając ją właśnie o zdradę wskutek ataku programowego. Sprawa skomplikowała się na tyle, że po zerwaniu negocjacji przez electi Kayta Telsesa Jedność znalazła się w informacyjnym impasie. Oba rozwiązania wydały się jej równoważne. Madella oddaliła wszakże podejrzenia co do ataku ludzi, a Jedność, która oczekiwała takiego potwierdzenia, przystąpiła do realizacji planu mającego na celu nie zniszczenie, a przejęcie ludzkich zasobów.

Patrząc z tej perspektywy, krótka konwersacja Nox z transgresyjnym Bytem Maszynowym doprowadziła do ocalenia ludzkości. A przynajmniej odsunęła jej zagładę... na jakiś czas.

Wkrótce Madella przekonała się, że miał to być czas wyjątkowo krótki.

Wciąż lekko się trzęsła: dziwny, ludzki odruch, o którym zdążyła już zapomnieć. Nie czuła się sobą – dawną Madellą, ale nie była też Madellą Jedności. I choć zamierzała zgodnie z jej poleceniem udać się do Sanktuarium – miasta Jedności na Terze z ustawionym w centrum maszynowej metropolii Stygmatem – czuła, że decyzja o pozornym podporządkowaniu się należy do niej.

– Boja lokacyjna, dziesięć minut – poinformował Legatus.

Nox zamrugała, otrząsając się z otępienia. Musiała lecieć co najmniej od około pół błękitnej godziny, może dłużej. Jej statek, po przejściu przez kilka znanych wyłącznie Jedności iskier i dziur głębinowych znajdujący się już stosunkowo głęboko w Wypalonej Galaktyce, osiągnął maksymalne przyspieszenie i zaczął wstępnie ustawiać koordynaty.

– Zabiję cię – wyszeptała. – Zabiję...

– Nie rozumiem polecenia. Zbliżamy się do granicy sektorowego Wypalenia – poinformował statek. – Wprowadzam korektę kursu.

Wypalenie. Tak, było i tutaj: wątła, zapomniana nitka, jakaś resztka z okolicznego sektora. Madelli to wszakże nie interesowało: patrzyła półprzytomnie na mrugającą ku niej prostokątną płytę – maszynowy odpowiednik konsoli nawigacyjnej, dostosowany do potrzeb Ambasadorki Ludzkości.

Kilka minut później na pokładzie „Legatusa” zmaterializowało się widmo.

Demon wygłosił do zaskoczonej Nox swój upiorny przekaz, by zniknąć w huku umierającego Synchronu. „Legatus” zgasł nagle, a Madella krzyknęła, ale nikt nie usłyszał jej krzyku.

Jej statek był martwy, podobnie jak jego wewnętrzna Sztuczna Inteligencja.

Nox została sama, dryfując w kierunku nieczynnej boi lokacyjnej.




Marszałek Galaktycznych Sił Zbrojnych Kerkos Sand został opuszczony podobnie jak Madella.

Dosłownie przed chwilą widmo Natriuma Ybessena Gatlarka pojawiło się w błękitnym Sztabie Strategii Synchronicznej, ujawniając się jako Powiernik Zbioru i jako potencjalny transgres – półwidmowy efekt psychofizji. Gatlark wyznał, że jest tym właśnie Powiernikiem, który współpracował z generałem Pieckym Tipem, ostrzegając go przed kolejnymi fazami Wojny Naporu i przed drugą falą powrotu Tych, Którzy Odeszli. Powiedział zdumionemu Marszałkowi o przybyciu Aparata, transgresyjnego Bytu Maszynowego Konsensusu. I przyznał się do porwań statków w całej Wypalonej Galaktyce – wcześniej znano je jako „zagadkowe działania Łowcy”.

Zanim Marszałek GSZ zdążył przetrawić tę informację, Natrium zaoferował mu program „Brzytwa topielca”, który miał rzekomo „umożliwić mu skuteczniejsze działania”. I – jakby tego było mało – tuż po tym, kiedy poprosił o zainstalowanie „Brzytwy” w konsolach nawigacyjnych statków – zniknął.

– Zanalizujcie to – rozkazał wciąż lekko zszokowany Sand. – Na razie nie zezwalam na instalację. Musimy się upewnić, że program istotnie nie pochodzi od Maszyn.

– Tak jest! – Techniczka kiwnęła głową. W tym jednak momencie coś trzasnęło i w Sztabie Strategii Synchronicznej pojawiło się ponownie widmo Natriuma. Wyglądało jednak inaczej: twarz transgresa była blada, jakby coś go przeraziło.

– Nie mamy już czasu – powiedział, patrząc wprost na Kerkosa. – Zaczyna się.

– Co niby się... – zaczął zdezorientowany Sand, ale widmo Gatlarka już zniknęło, tym razem na dobre.

Zamiast niego na głównym holo SSS wykwitło nagle mrowie pojawiających się znikąd kropek, wyobrażających nowe Fragmenty Armady Maszyn. Jedną z nich system, bazujący na historycznych przekazach Sieci Galaktycznej, zaznaczył krwistą czerwienią i wyświetlił jej nazwę, uruchamiając sekwencję alarmową.

– „Nihilum”... – przeczytał Kerkos. – „Tytan Maszyn”... „Armada Zagłady”... Co to jest, do przeklętej Plagi?! Natychmiast wznowić połączenie z poszczególnymi Sztabami Strategii Synchronicznej!

– Tak jest!

– Mamy to samo – poinformowała kilka sekund później Alais Tyhne, nadająca z Elizjum, mobilnej fortecy Ligi. Była Konsultantka Sił Zachodnich, która dopiero co odzyskała tytuł Pani, wciąż znajdowała się w trakcie walk z Przebudzonymi, ale odebrała wezwanie. – I informacje o pierwszych atakach ze strony Maszyn!

– Potwierdzenie – dodał wywołany Najwyższy Eidolon Stripsów urzędujący na „Technonomiconie” – jest konieczne.

– Skaza istnieje – potwierdził ze swojej strony niewidoczny dla sensorów SSS Despectum z Fortecy Empireum.

Na holo wyświetliły się sygnały świadczące o tym, że głos zamierza zabrać również Starszy Radca Klanu Naukowego Yberius Matimus, a także Ojciec Thero Zakonu Pustki (który po zniknięciu wszystkich jednostek Straży Granicznej zdecydował się nadać sobie miano „Osieroconego”). Swoje trzy grosze pragnął wtrącić i Eklem Stoten Gibartus – Pan Nadzorców oraz Główny Kontroler zreformowanej dla potrzeb Wywiadu Wojskowego Kontroli. Zniecierpliwiony Marszałek Galaktycznych Sił Zbrojnych odrzucił jednak prośby o połączenia. Nie sądził, by mieli zbyt wiele czasu na jałowe dyskusje o sytuacji, która – najdelikatniej rzecz ujmując – nie tylko pędziła na złamanie karku, ale jeszcze wyglądała na tragiczną.

– Mamy oznaczenie tej ich największej jednostki! – krzyknął któryś z techników błękitnego SSS. – Z danych historycznych... Ma ponad... trzydzieści kilometrów długości! To główna Broń Maszyn, panie Marszałku! Według SI Sztabu to coś... – technik urwał, zająknął się – to coś może wypalać całe połacie galaktyczne!

W SSS zawrzało. Wcześniejszy atak Maszyn nagle zyskał kompletnie nowy wymiar. Najwidoczniej proces przejmowania ludzi i statków przez Jedność był co najwyżej etapem pierwszym jej strategii. Etapem drugim miało być ujawnienie wcześniej ukrytych sił i atak na te jednostki, którym udało się przetrwać.

– Są potwierdzenia kolejnych ataków ze strony Fragmentów! – wtrącił któryś z edylów, pełniących funkcję techników na Elizjum. – Wygląda na to, że Maszyny usiłują przejmować, a nie niszczyć jednostki GSZ!

– Jak to: kolejnych ataków? – wtrącił jeden ze zszokowanych generałów. – Czy chodzi o informacje z Sił Zachodnich... z Ligi?

– Raporty tyczą się wszystkich obszarów strategicznych!

– To jakieś bzdury! – żachnął się wojskowy. – Fragmenty do tej pory nie prowadziły działań ofensywnych!

– Chyba nie chce pan powiedzieć, że atak programowy na naszych ludzi nie był działaniem ofensywnym? – rzucił nerwowo Kerkos.

Generał umilkł, ale pełen niedowierzania szmer pozostał: strategia zachwiała się na moment, generując kolejne straty. To wszystko działo się po prostu zbyt szybko. Nowe jednostki Maszyn może nie doleciały jeszcze w pobliże ludzkich okrętów, ale raporty w błękitnym SSS już wyglądały coraz gorzej: wyglądało na to, że stacjonujące przy ludzkich flotach Fragmenty Armady Maszyn istotnie rozpoczęły bezpośredni i bardzo agresywny atak.

– Nie damy im rady – zauważyła martwym głosem Pani Alais Tyhne. – Nie w momencie, gdy z drugiej strony napiera na nas Konsensus Kseno.

– Musimy natychmiast wznowić negocjacje z Jednością! – krzyknął Eklem Stoten Gibartus, który najwyraźniej nie do końca legalnie przebił się wreszcie przez kontaktową blokadę Marszałka. Widmo starego Pana Nadzorców i jednego z najpotężniejszych ludzi w całej Wypalonej Galaktyce zamigotało na tle holowizyjnej rozpiski strategicznej. – Musimy to przerwać... i to natychmiast!

– Jedność – odezwał się głucho Marszałek GSZ – zerwała wszelkie kontakty. To oficjalne wypowiedzenie wojny ze strony transgresyjnego Bytu Maszynowego. Zarządco Tiot – Sand odwrócił się w stronę szefa techników błękitnego SSS – zezwalam na natychmiastową instalację oprogramowania „Brzytwa topielca”.

– Tak jest. Wykonuję...

– I proszę przełączyć mnie na najsilniejszą wiązkę – dodał Marszałek. – Wygłoszę awaryjny przekaz synchroniczny.

– Tak jest. Uwaga, awaryjny przekaz synchroniczny. Czas T minus pięć, cztery, trzy...

Kerkos Sand oblizał wargi i nachylił się nad mikrofonem z emiterem holo, opierając ciężko dłonie o konsolę.

– Tu Marszałek GSZ Kerkos Sand – powiedział. – GSZ potwierdza pojawienie się nowych jednostek Maszyn w całej Wypalonej Galaktyce. Rozkazuję wprowadzenie stanu najwyższej gotowości militarnej w Systemach Wewnętrznych! Wiemy już o pierwszych atakach ze strony Fragmentów Armady Maszyn na jednostki wojskowe i cywilne!

Urwał, ale tylko na sekundę. Odetchnął.

– Zaobserwowano pewną prawidłowość w tychże atakach – powiedział z naciskiem, unosząc nieco głos. – Niemal każdy z nich skierowany jest na próbę przejęcia ludzkich załóg i samych statków! Powtarzam: celem Jedności jest przejęcie, nie anihilacja! Musimy zrobić wszystko, by to udaremnić! Jedność nie zaatakowała jeszcze planet... udaremnimy jej pierwszą fazę ataku! Rozkazuję natychmiastowe wzmocnienie militarne Sztabów Układowych! Wszystkie jednostki wojskowe stacjonujące w pobliżu SU mają skierować się do obrony ludzkich systemów! Powtarzam: wszystkie jednostki wojskowe stacjonujące w pobliżu SU mają skierować się do obrony ludzkich systemów!

Odsunął się od konsoli. W całym błękitnym SSS zapadła martwa cisza.

– Koniec awaryjnego przekazu synchronicznego – poinformował głucho zarządca techników Tiot.

Nie licząc instalacji i wysyłki „Brzytwy”, był to ostatni przekaz strategiczny przed pojawieniem się widma byłego Antenata i śmiercią Synchronu.




– Nie mamy nic prócz szumu – potwierdziła stojąca na baczność w Sali Operacyjnej „Gniewu” Diana Solto, była zastępczyni, a obecnie główna zarządczyni pionu techniczno-komputerowego okrętu. Jej poprzednik, doktor Est Grunt, został niestety Przebudzony, a jego ciało zostało już przeniesione do luków magazynowych superkrążownika. – Pozostałe dywizjony Flotylli Piętnastej, tak jak i my, raportują kompletne zaniknięcie Synchronu. A wymieszanie sygnałów w naszej lokalizacji nie pomaga. Niemniej jednak cała otwarta gromada NGC 7089 wydaje się kompletnie głucha, nie licząc szczątkowych, dziwnych przekazów z wyjścia dziury Palomar... to znaczy aktualnie nie dziury, a Wypalenia Punktowego. Zarządziłam awaryjną analizę wszystkich systemów. Mamy wyłącznie kontakt wewnętrzny z flotyllą w trybie awaryjnym, oparty na zwykłych wiązkach.

– Dziwne przekazy? – nie zrozumiał Tip.

– Jak mówiłam, sporo tu sygnałowej mieszaniny – wyjaśniła Diana. – Mamy tu sto pięćdziesiąt tysięcy gwiazd, głównie czerwonych i jasnych olbrzymów, wysyłających swoje echo... i kilka odległych światów z ich starymi przekazami tak zwanej „aktywności cywilizacyjnej”. To, i jeszcze szum z Wypalenia, miesza nam w przyrządach. Gdybyśmy tylko mieli dostęp do Synchronu...

– Czy jest możliwe, że jego awaria to efekt programowego ataku Maszyn? – spytał Piecky.

– Nie wykluczam takiej sytuacji, generale – zgodziła się Solto. – Sądzę, że najpierw zaatakowano nas tym dziwnym holoprzekazem, by w konsekwencji zablokować nam Synchron.

– Jeśli to atak, to nie udało się go przeprowadzić do końca – zauważył pułkownik Geb Gutowski, zastępca dowódcy i pierwszy pilot „Gniewu”. – Pomimo zapewne czasowej utraty Synchronu wciąż zachowaliśmy zdolność manewrową.

– Doskonale. – Tip kiwnął głową. – Starszy sierżancie Citgo? – Odwrócił się w stronę oczekującego na polecenia szefa ochrony „Gniewu”, przydzielonego do superkrążownika kilka lat temu z „Grzmotu”. – Zmieniam swoją decyzję. Z uwagi na podejrzenie ataku programowego Maszyn Maszyna o specyfikacji Fibonaccia ma zostać przeniesiona do monitorowanej celi. Zalecam wzmocnione środki bezpieczeństwa. W chwili, gdy stwierdzicie jej ponowną aktywację, przesłucham ją osobiście.

– Tak jest. – Citgo skinął krótko. Niepozorny człowieczek o zimnych, spokojnych oczach odwrócił się na pięcie i poszedł wypełnić polecenie generała.

– Pułkowniku Gutowski – odezwał się tymczasem Piecky – może pan już nakreślić wstępny raport sytuacyjny?

– Oczywiście – odparł Geb. – Zemsta, Flotylla Piętnasta Ramienia Perseusza, przed wycofaniem się do Ramienia Oriona składała się z „Gniewu”, czterech podległych mu dywizjonów krążowników, sześciu dywizjonów niszczycieli, dywizjonu ośmiu fregat wraz z grupą dwudziestu skokowców oraz kilkunastu eskadr myśliwców głębinowych współpracujących z bombowcami. Wstępny szacunek zakłada stratę czterdziestu siedmiu procent flotylli. Pozostał nam jeden cały dywizjon krążowników... i fragmenty dywizjonu drugiego i trzeciego, które poleciłem już połączyć w jedną grupę. Nieco lepiej sytuacja wygląda w przypadku naszych niszczycieli. Z ocalałych jednostek udało się uformować cztery dywizjony. Fregat zostało pięć, skokowców także pięć... z siedmiu ocalonych. Zakładam, że przynajmniej dwa z nich dotarły przed nami do linii Frontu Galaktycznego. Myśliwce możemy uznać za stracone: niemal wszystkie, z wyjątkiem dwóch, przeszły na stronę Maszyn. Udało się też uratować jeden bombowiec.

– Nie wygląda to na czterdzieści siedem procent... – zauważył z lekkim niesmakiem Piecky.

– Musimy brać pod uwagę nie liczbę jednostek, a siłę ich rażenia, generale – zauważył Geb. – Mamy superkrążownik „Gniew”, dwa dywizjony krążowników, cztery dywizjony niszczycieli i połączoną grupę fregat, skokowców, myśliwców i bombowców.

– Musimy dokonać szybkiego przegrupowania i wyznaczyć nowych dowódców poszczególnych dywizjonów – postanowił Tip. – Kiedy uzyskamy pełną łączność holo?

– Mój zespół już nad tym pracuje – uspokoiła go Diana.

– To dobrze. Zależy mi na jak najszybszym omówieniu sytuacji. Na razie jednak rozkazy pozostają w mocy. – Generał odwrócił się w stronę Gutowskiego. – Utrzymujemy kierunek na trzy dwa cztery przy maksymalnej prędkości. Skok po dotarciu do boi bez oczekiwania na opóźnione jednostki. Przegrupowanie w miejscu docelowym – zakończył.

Pierwszy pilot kiwnął głową, ale Solto minę miała na tyle nietęgą, że Piecky zmarszczył lekko brwi.

– Tak?

– Nie jestem pewna, czy będziemy mogli wykonać skok, panie generale – powiedziała zarządczyni pionu TK.

– Chwileczkę – przerwał jej Piecky, widząc, że drzwi Sali Operacyjnej wsuwają się w ścianę i do środka wchodzi pułkownik Ama Tert.

Była kapitan straconego „Grzmotu” krok miała dziarski, ale twarz szarą, jakby jeszcze do tej pory nie otrząsnęła się z szoku. Tylko jej oczy pozostały żywe, ale to Piecky zauważył dopiero wtedy, gdy pułkownik wyminęła obecny w SO personel i podeszła bliżej.

– Pani pułkownik. – Lekko kiwnął głową. – Zna pani zarządczynię pionu techniczno-komputerowego?

– Panie generale – odpowiedziała także skinieniem. – Tak, znam.

– Świetnie. Nie traćmy zatem czasu. – Tip odwrócił się do Diany Solto. – Proszę kontynuować.

– Tak jak wspominałam – powiedziała zarządczyni pionu TK – nie sądzę, żeby Flotylla Zemsta mogła wykonać bezpieczny skok ku Ramieniu Oriona. Przebyliśmy co prawda dziurę głębinową, ale ten sposób podróży ma parametr lokacyjny, który określiłabym jako „twardy”. Inaczej jest w przypadku boi lokacyjnych. Skok jest teoretycznie możliwy, lecz bez wsparcia Synchronu będzie wyjątkowo utrudniony. Możemy nie wyjść z Głębi lub zamienić się w Widmo. Możemy stracić też kolejną część flotylli. Nie jestem pewna, czy astrolokacja podoła temu zadaniu w stu procentach, nawet przy wsparciu Iry – zakończyła, nawiązując do wykastrowanej SI „Gniewu”.

– Właśnie, co z SI? – spytał Piecky.

– Niestety, wciąż nie odpowiada. Pracujemy nad odzyskaniem z nią kontaktu. Podobnie sytuacja wygląda z aktywacją dużej liczby programów podrzędnych, wymagających podpięcia pod Synchron.

– Czy naprawdę nie damy rady skoczyć? Boje mają przecież wpisane parametry skokowe – zauważyła Ama. Solto kiwnęła głową.

– To prawda. Zespół astrolokacyjny twierdzi, że boje są wyposażone w emitery głębinowe utrzymujące kontakt z punktem docelowym, czyli w tym przypadku z drugą boją lokacyjną – wytłumaczyła. – W zasadzie nawet zniszczenie boi nie do końca uszkadza owo połączenie, oparte na mikroechu głębinowym, tym bardziej że w Wypalonej Galaktyce wciąż funkcjonują staroimperialne autonomiczne statki, tak zwane rozsiewacze, wymieniające i naprawiające zużyte boje, dzięki czemu mikroecho nigdy nie zanika. – Solto urwała na moment, nabierając powietrza niezbędnego do dalszego wykładu, recytowanego niczym strzały z karabinu plazmowego. – Niemniej jednak bez Synchronu nie ma mowy o czystym odbiorze sygnału między bojami – podjęła. – Stare Imperium konstruowało je w oparciu o Sieć Galaktyczną, której pozostałości zaadaptowano, by stworzyć Strumień, a później Synchron. Teraz boje mogą nie funkcjonować tak, jak należy. Astrolokacja wspominała o ryzyku przesunięć, które rośnie wykładniczo wraz z odległością. Podobnie rośnie niebezpieczeństwo przemiany w Widmo. Wszechświat nie jest statyczny. Możemy spróbować oprzeć się na samym mikroechu, ale nie mamy pewności, czy skok będzie udany.

– Ze swojej strony mogę zapewnić o bezpiecznym przelocie do boi lokacyjnej – powiedział Geb Gutowski. – A jeśli potem skok się uda, wystarczy kilka kolejnych, by trafić na linię Frontu Galaktycznego. Z uwzględnieniem przejścia przez niestabilną iskrę, prowadzącą ku wnętrzu Ramienia Oriona w Obrębie Państwa.

– Tam mogą nam pomóc – zauważył Piecky. – Jak zakładam, odcięto jedynie naszą flotyllę?

– Możliwe, że to jakiś efekt uboczny tego Wypalenia – zauważyła Ama Tert.

– Wyjaśnimy to w trakcie przesłuchania Maszyny – zdecydował Tip. – A co samego skoku... będziemy się nim martwić, gdy dotrzemy do boi lokacyjnej. W zaistniałej sytuacji zmieniam swoje rozkazy: po dotarciu do boi nikt nie wykonuje skoku, dopóki nie uzyskamy więcej informacji od zarządczyni Solto i jej odpowiedników na pozostałych statkach. Wykorzystamy ten czas na pełne przegrupowanie flotylli i sprawy organizacyjne. Skok to wszakże sprawa kluczowa, tak samo jak pełne odzyskanie łączności synchronicznej.

– Tak jest – potwierdził Geb Gutowski. Solto także kiwnęła głową i odwróciła się, by odmaszerować w stronę wyjścia z SO. Spotkanie zostało tym samym zakończone, przynajmniej formalnie. Wszyscy zaczęli powoli rozchodzić się do swoich zajęć.

Obok generała pozostała jedynie Ama Tert.

– Panie generale – odezwała się pozbawionym emocji głosem – chciałam ponownie oddać się do pańskiej dyspozycji.

– Proszę nie mówić mi tylko znów o stracie „Grzmotu” – skrzywił się Tip. – Część pani załogi została ściągnięta z kapsuł ratunkowych dzięki pani szybkiej reakcji i uruchomieniu sekwencji alarmowej... a jedną osobę uratowała pani osobiście.

– Panie generale... nie sądzę, żeby taką sytuację można było uznać za... wystarczającą.

– Nie. Tę dyskusję uznaję za zamkniętą, i to raz na zawsze. Zamierzam wysłać panią na „Rozjemcę”. Podobno stracili dowódcę. Zostali ciężko doświadczeni, ale sądzę, że ten konkretny krążownik będzie można pozostawić na czele dywizjonu. Będzie pani współpracować z pułkownikiem Mozarą, dowodzącym drugim dywizjonem krążowników z pokładu „Kapitularza”.

– Tak jest.

– To wszystko. Proszę udać się na pokład „Rozjemcy” tak szybko, jak to możliwe – rozkazał Tip. – Najlepiej jeszcze przed dokonaniem skoku.

– Czy mogę prosić o przydzielenie ocalałej części załogi „Grzmotu” do „Rozjemcy”? – spytała Tert. Coś pojawiło się w jej głosie: zaprzeczenie poprzedniej martwoty. Piecky uśmiechnął się lekko.

– Zezwalam.

– Dziękuję, panie generale – odparła. Po chwili wyszła z SO w stronę korytarza prowadzącego do hangaru z tepekami.

Tip patrzył za nią jeszcze, do momentu, w którym jego kombinezowy mikrofon zapiszczał cicho sygnałem nawiązywanego połączenia.

– Generał Tip – poinformował, naciskając przycisk.

– Tu starszy sierżant Citgo – wytrzeszczał głośnik. – Przenieśliśmy Czwórkę do celi pokładu dolnego.

– Świetnie.

– To nie wszystko. Mam wrażenie, że się budzi – odparł szef ochrony. – O ile to coś może się budzić.

– Mówiła coś?

– Nie, ale już kiedy wsadzaliśmy ją do celi, była półprzytomna.

– Zostańcie tam – zdecydował Piecky. – Idę do was – zakończył i wybrał połączenie z pułkownikiem Gutowskim, ale płytka personala nie zadziałała tak jak trzeba. Najwidoczniej kontakt synchroniczny szwankował także w oparciu o personale.

Generał zrezygnowanym ruchem przełączył mikrofon na szeroką wiązkę, wzmacniając komputerowo głos.

– Pułkowniku Gutowski, proszę przejąć dowodzenie w stazo-nawigacji – rozkazał. – Udaję się na pokład dolny.

Nie czekał na potwierdzenie. Ruszył szybkim krokiem, wymijając personel SO.




„Legatus” ogarnęła ciemność.

Przerażona Madella spróbowała zejść z fotela i uderzyła się boleśnie o kant konsoli. Jej kamera oczna – swoisty okular połączony z metaliczną czaszą nałożoną na ogoloną głowę i zakrywającą niemal połowę twarzy Ambasadorki – przełączyła się na tryb podczerwieni i wyrysowała kontury przedmiotów, a Nox jęknęła cicho, przypominając sobie, co zrobiła przed zaledwie kilkoma sekundami.

Krzyknęła. A nie wierzyła już, że będzie mogła kiedykolwiek krzyknąć. Krzyk – rozpaczliwy wrzask przytłumiony przez Jedność – wciąż trwał w jej głowie, balansując na granicy kompletnego popadnięcia w szaleństwo. Wcześniej był tylko echem – wspomnieniem utraconego człowieczeństwa, odpryskiem bez znaczenia. Teraz powrócił – tak samo jak łzy, które nagle popłynęły jej z jednego, wciąż ludzkiego oka. Nie była wprawdzie do końca pewna, czy są one prawdziwe... ale na pewno były prawdziwsze niż stan, w którym znajdowała się od dawna.

Stan, który był niczym innym jak kłamstwem, zaprzeczeniem i utratą.

– Legatus! – krzyknęła, wzywając Sztuczną Inteligencję statku. – Legatus!

System milczał. Jedynym dowodem na jego działanie były zapalające się powoli światła. Geometria restartowała wewnętrzne systemy, ale SI milczała jak zaklęta nawet w momencie, gdy rozbrzmiał spóźniony alarm.

– Przeklęta Plaga – syknęła Nox. Zaczęła ustawiać parametry ręcznie, ale konsola nie odpowiadała tak, jak trzeba. Przede wszystkim przestał raportować się Synchron. Największa potęga, dzięki której Jedność utrzymywała kontrolę nad Maszynami, zniknęła, jakby nigdy nie istniała.

Może powinna wrócić do uprzęży sprzęgowej? Mogła się do niej podłączyć i z pewnością usprawniłoby to jej pracę... ale tuż po tym, gdy dotknęło ją Drgnięcie, nie miała ochoty na tak bliskie połączenie z maszynowym statkiem. Ponownie skupiła się więc na parametrach lotu i stwierdziła, że w zasadzie nie istnieją. „Legatus” jako twór Maszyn funkcjonował dzięki Synchronowi i to on był jego prawdziwą rzeczywistością. Świat zewnętrzny jawił się mu jako symulacja, do której obsługi niezbędna była wszechobecna galaktyczna sieć. Jeśli Synchron zniknął nie tylko z jej statku, Jedność mogła mieć poważne problemy... Ta myśl pojawiła się wszakże i zaraz zgasła: bądź co bądź Madella sama była świadkiem programowego ataku na swój statek, za pomocą jakiegoś niesprecyzowanego wirusa z projekcją w stylu holowizyjnego horroru. Atak musiał być zatem skierowany bezpośrednio na „Legatusa”. Czyżby pochodził od Aparata? Możliwe, że Konsensus Kseno opanował jednak Synchron, odcinając co ważniejsze jednostki od Jedności...

Nieważne. Musiał być jakiś sposób, żeby to opanować. To było teraz najważniejsze. To i zbliżające się nieubłaganie Wypalenie.

– Legatus... – szepnęła z narastającą wściekłością. – Legatus, zgłoś się!

Coś zatrzeszczało. Madella odetchnęła z ulgą, nie zauważając nawet, że powrócił do niej kolejny ludzki odruch. Konsola zabrzęczała.

– Nooo-ox...

– Legatus? Aktywacja i raport!

– Nooo-ox.... – komputerowy głos tchnął dziwnym echem, zanikał, rozpadał się na chaotyczne dźwięki.

– Legatus – Madella odezwała się ponownie – konieczna jest twoja pełna aktywacja i raport. Czy mnie słyszysz? Nie panuję nad statkiem. Powtarzam. Nie panuję nad statkiem!

– Bezzz... – wybrzęczało. – Bezzzkresss...

– Co znowu? Legatus, raport!

– Bezkresss... Noo-o-oox....

Madella zaklęła. Nie miała na to czasu! A potem zerknęła przez neoszybę.

Za ciemną taflą wzmocnionego nanitowo szkła rosło Wypalenie. Jego czarna, chaotyczna rzeka ciągnęła się z otchłani Wypalonej Galaktyki, tu już niemal zanikając, ale wciąż zachowując na tyle pokaźne rozmiary, by połknąć „Legatusa” niczym niesforną muchę. Zwłaszcza że mucha ta pędziła teraz na złamanie karku w kierunku pulsującej czerni.

– Nie... – szepnęła Madella, zerwała się od konsoli i popędziła w stronę uprzęży sprzęgowej. – Nie. Nie teraz!

Miała nadzieję, że uda się jej opanować statek za pomocą osseusu – sprzęgowego centrum. W zamierzchłych czasach Starego Imperium istniały podobno GCM-y, główne centra motoryczne, w których kapitanowie statków dokonywali pełnego połączenia z systemami swych jednostek. Ich wspomnienie pozostało we fragmentach wytworzonego przez Jedność imprintu, stanowiącego część oprogramowania umożliwiającego kontrolę Jedności nad jej maszynowymi tworami. „Legatus” należał do Madelli poprzez podobne połączenie dostosowane jedynie do niej, ale by w pełni je odzyskać, potrzebowała maszynowej wersji GCM – uprzęży sprzęgowej.

Problem polegał na tym, że sprzęgając się ze statkiem, mogła utracić to, co przebudziło w niej Drgnięcie. Niestety, wszystko wskazywało na to, że nie miała innego wyjścia.

Gdy zakładała osseus i podłączała iniektory, półaktywny system statku zaczął wyświetlać czas pozostały do impaktu z granicą Wypalenia. Było ono inne niż to, które widziała dawno temu w Testerze w trakcie potyczki z siłami Stripsów i Gatlarku. To Wypalenie okazało się przede wszystkim ciemne – niemal jak wydłużona w siatkę pourywanych linii czarna dziura – i przez to tym bardziej przerażające.

A co gorsza, coś tam się pojawiało.

– Nie pozwolę... – wymamrotała do siebie wściekle, nie wiedząc, na co konkretnie nie zamierza udzielić zezwolenia. – Nie pozwolę...

Wewnątrz „Legatusa” pojawił się drobny powidok srebra.

Madella wetknęła iniektory w porty dostępowe swojego ciała i przymknęła oczy. Nagle – w ułamku sekundy – była i nie była sobą. Popłynęła przez statek na fali maszynowego imprintu, dotykając fragmentów rozsypanej SI. Legatus – Sztuczna Inteligencja, która była w zasadzie statkiem, na tyle, na ile zamknięty w ciele człowiek jest wypełniającym je duchem – rozbłysła, gdy Nox przeniknęła przez jej strukturę programową.

– Bezkres – wyszeptała całkiem wyraźnie SI.

– Oprzytomnij! – syknęła Madella. – Raport!

– Brak łącza synchronicznego – wyrecytował Legatus. – Brak imprintu Jedności. Brak Synchronu.

– Co ty... Plaga, nieważne! – Ambasadorka Ludzkości popłynęła programowo do wewnętrznych, zero-jedynkowych struktur nawigacyjnych. SI już jej nie interesowała: nie miała czasu na naprawę uszkodzonych Bytów Maszynowych. – Przejęcie kontroli motorycznej! – rozkazała, i tym razem polecenie zadziałało.

Udało się. Mogła kierować „Legatusem”. I wciąż pozostała sobą... cokolwiek to oznaczało. Otworzyła oczy, uruchomiła dysze awaryjnego odrzutu i odetchnęła z ulgą.

Niestety, ulga była przedwczesna. „Legatus” był może okiełznany i zaczął pokonywać siłę bezwładności, ale pokonał ją zbyt późno. Srebro zamigotało i zgasło.

A zimprintowany statek Madelli Nox wleciał w otchłań Wypalenia.





Raz jeszcze powtarzam – informacje zapisane w monolitach z Krepto są autentyczne! Analiza językowa wykazała ich zbieżność ze znaną nam strukturą semantyczną. Mamy do czynienia z pierwszym udokumentowanym przekazem na temat pradawnej istoty zwanej między innymi „Bladym Królem”. Towarzyszą mu, co prawda dość ogólne, opisy jej sił militarnych.

Nie licząc samego nakreślenia wyglądu statków, po raz pierwszy napotykamy wzmianki o istotach wyglądających na martwe, a mimo to poruszających się i wykazujących pewną celowość poczynań. Jeśli owi Obcy, zwani Bladym Królem, posiedli umiejętność manipulacji materią nieożywioną na tak zaawansowanym etapie, naszym nadrzędnym celem powinna być drobiazgowa analiza wszystkich monolitów, a także zachowanych kryształów pamięciowych z wczesnej epoki formowania się naszej Galaktyki.


klanowiec Zuben Tios,

przemowa na dekadowym zgromadzeniu Klanu Naukowego





Okręt, który się do nich zbliżał, wyglądał na martwy.

Widzieli go zarówno na monitorach, jak i jako rysunek techniczny wyrysowany przez usłużne holo. Samo wyobrażenie nie było takie złe, choć Erin nie mogła ustalić, gdzie na jednostce znajdują się newralgiczne punkty energetyczne. Gorzej było z obrazem, ściągniętym przez kamery zewnętrzne „Wstążki”. On prezentował się co najmniej upiornie.

W zasadzie był to wrak – to dostrzegli na pierwszy rzut oka. Tak wygaszona energetycznie jednostka, z tak skorodowanym kadłubem, nie miała prawa poruszać się, a co dopiero ich atakować. Nie powinna też istnieć: podstawowe oprogramowanie skokowca nie potrafiło znaleźć choćby najmniejszej wzmianki o typie zbliżającego się ku nim statku. Ale nie to było najgorsze, a jego widmowy wygląd.

Z jednej strony okręt był materialny, z drugiej – nie. Coś drgało na jego pożółkłym ze starości pancerzu, a wyładowania korony napędu głębinowego ukazywały raz obecną, a raz zanikającą popękaną skorupę kadłuba, spowitą przez nabrzmiałe żyły prastarego lodu.

– Dziesięć sekund do kontaktu – szepnęła Erin Hakl. – Myrton...

– Daj mi chwilę... – szepnął Grunwald, przymykając oczy. Iniektory i kable konsoli wsunęły się w puste porty kapitana i mikroty, wprowadzone przez Jedynego, dotknęły jego ciała, wzmacniając proces imprintu.

– Nie mamy chwili... – powiedziała drżącym głosem Erin. Ale Myrton już jej nie słyszał. Zatonął we „Wstążce”, która wciąż pamiętała, że była „Czarną Wstęgą”.

– Ten statek jest już nad nami – oznajmiła Pinsleep Wise. – On... czujecie go? Jest jak zimna plama.

– Nic nie czuję – zaprzeczyła Hakl, ustawiając lewą ręką kombinację awaryjnego rozruchu. – Pin?

– Tak?

– Zamierzam odlecieć stąd na dopalaczu – wyjaśniła pierwsza pilot. – Nie możemy czekać na kapitana. Jeśli to coś zamierza w nas wystrzelić, ma nas jak na widelcu. Nie wiem nawet, jak nasze pole magnetyczne... daj mi więc te koordynaty. Najwyżej się pościgamy.

– Erin...

– Po prostu mi je daj, w porządku?

Wise kiwnęła głową i dotknęła konsoli nawigacyjnej. Wyliczoną wcześniej ekstrapolację zastąpiła prosta ścieżka przelotowa.

– Właddcaaa... – wymamrotał z nabożną czcią Poms.




Imprint nie był programem.

Typowe oprogramowanie – nawet dla genohakera – przesuwało się po zewnętrznej płaszczyźnie hardware’u. Było jego odzwierciedleniem w formie zer i jedynek, a w przypadku przemienionego oprogramowania „Wstążki” stanowiło zbitek programowego nadjęzyka.

Imprint był czymś więcej.

Rzekomo stworzyła go Jedność, ale jego początki nigdy nie zostały dokładnie ustalone. Pojawił się sam w zamierzchłych czasach Imperium Galaktycznego – jako nieoczekiwany odprysk oprogramowania sprzęgowego i oznaczania genetycznego zakupionych przedmiotów. Zaistniał poza granicą wyliczeń i software’owych nakładek niczym wirus, tak jakby to nagle duch zaczął ożywiać maszynę. Powstał jako efekt komputerowej ewolucji, której na dobrą sprawę nikt nigdy się nie spodziewał. I choć wiedziano, że istnieje, nie potrafiono sztucznie go wytworzyć. Nawet Jedność stosowała jego kopię, choć – co trzeba przyznać – kopię wyjątkowo skuteczną.

Imprint Grunwalda był inny.

Płynął przez skokowiec niczym ulotny poblask srebra. Błądził w pancerzu i rurach doprowadzających energię rdzenia, przenikał przez zamocowane we „Wstążce” artefakty kseno. Tonął w oprogramowaniu i wykraczał poza nie, dotykając odległych, porwanych wcześniej przez Myrtona statków. I potrafił odnaleźć to, co zostało z doktora Harpago Jonesa.

Dla genohakera rzeczywistość, w której tkwiło widmo maszynowej SI, byłaby zrozumiała – choć tylko do pewnego stopnia. Przestrzeń oprogramowania pozbawiona nakładek operacyjnych była tu bowiem niczym innym jak ciemnością rozświetlaną gdzieniegdzie przez srebrne iskry – mrokiem ukrytym głęboko pod powierzchnią. I to tam, w swym własnym prywatnym piekle, trwało to, co było niegdyś umysłem doktora Harpago Jonesa.

– Bezkres – wyszeptało. – Głębia.

– SI skokowca „Wstążka” – powiedział Myrton, choć obecna w stazo-nawigacji załoga dostrzegła tylko ruch jego warg. – Raport.

– Drgnięcie... – powiedział cyfrowy Jones. – Bezzz... bezkres.

– SI skokowca „Wstążka”. Raport!

– Głębia. Chwalmy... Bladego. Króla. Bezkres.

Grunwald przysunął się bliżej, zalewając ulotne widmo poleceniami płynącymi bezpośrednio z jądra programowego statku. Ale to, co Hub robił zawodowo na poziomie korespondencji SI–program, szło Myrtonowi dość opornie. Mógł oprzeć się tylko na intuicji, a intuicja mówiła mu, że to nie wystarczy.

– SI. Skokowca. „Wstążka” – podjął z naciskiem, niemal dotykając słabego widma Sztucznej Inteligencji. – RAPORT!

Cyfrowy Harpago uniósł głowę i dojrzał lekki poblask srebra. We wcześniej pustych oczach doktora coś zalśniło i chyba to spowodowało, że Grunwald zaklął. I wyciągnął do niego rękę.

– Bez...kres – powtórzyła SI.

– Niech cię przeklęta Plaga, Jones! Obudź się! Masz natychmiast wziąć dupę w troki i wracać na górę! Jesteś nam potrzebny!

– Drgnięcie – powiedział dość wyraźnie Harpago. – Głębia cię pamięta...

– Mam to gdzieś!

– Bezkres... Myrton?

– Wyłaź – powiedział powoli Grunwald. Głos miał lodowaty. – I to już!




– Zaczynam... – szepnęła Erin. – Monsieur? Wszystko gra?

– Jeśli chodzi o połączenie kapitana, jest chyba w porządku – potwierdził suchym głosem mechanik. – Co do reszty, idę na pokład dolny. Popatrzę na maszynownię. Miałem sprawdzić ewentualne przepięcia, a skoro mamy zwiewać...

– Idź – zgodziła się Hakl, wyciągając uchwyt nawigacyjny. – Szybko.

Monsieur kiwnął głową i skierował się w stronę wyjścia z SN. I to właśnie wtedy coś ich dotknęło.

Nie był to falownik ani zwykły ściągacz. Coś przeniknęło jednak przez „Wstążkę”, zalewając ją nagłym chłodem. Pinsleep wzdrygnęła się z przestrachu, widząc, jak w stazo-nawigacji wykwita szron.

– Zmieniają nas w Widmo! – krzyknęła do Erin. – Leć!

Hakl nie odpowiedziała. Szarpnęła za uchwyt, przekierowując energię z dopalaczy. Ale na ucieczkę było już za późno.

Systemy nie zareagowały. Konsola nawigacyjna nie zgłaszała żadnych problemów, nie włączył się żaden alarm. Skokowiec jednak ani drgnął i Erin poczuła, że w ułamku sekundy zrobiła się blada jak papier.

– Monsieur...! – krzyknęła w stronę mechanika, który kiwnął tylko głową i pobiegł w stronę drabinki na pokład dolny. Jeśli coś stało się z napędem i energią tłoczoną przez rdzeń, bez dostępu do oprogramowania można to było sprawdzić jedynie w maszynowni. Zanim jednak mechanik doskoczył do zejścia, zatrzymał się jak wryty.

W głównym korytarzu dostępowym „Wstążki”, prowadzącym do SN i pomieszczeń pokładu środkowego, formowało się otwarcie Głębi.

W zasadzie od razu zrozumieli, na co patrzą. Echa głębinowe były czymś na tyle powszechnym, by można z miejsca rozpoznać ich strukturę. Z początku niewyraźna, błękitna plama formowała się w portal – zapowiedź rychłego otwarcia, które tchnęło ku nim martwym lodem. Posadzka korytarza pokryła się nim natychmiast, zupełnie jakby ktoś rozlał tu szybko krzepnącą kałużę.

– Monsieur... cofnij się! – krzyknęła przerażona Hakl. Ale mechanik nie mógł się poruszyć.

Patrzył jak urzeczony na portal, który zaczął już przyjmować formę trójwymiarowej, idealnej kuli o średnicy około dwóch i pół metra. Jej spora część dotykała ściany korytarza, niemal natychmiast ją zamrażając. Jedna z zainstalowanych tam lampek trzasnęła, wystawiona na nagłą zmianę temperatur.

– Nie patrzcie! – krzyknęła Pinsleep Wise. – To Głębia! Nie patrzcie tam!

To poderwało Erin. Wstała z fotela pierwszego pilota i dobiegła do mechanika. Szarpnęła go za ramię i odciągnęła. Monsieur zamrugał i potrząsnął głową, ale dał poprowadzić się w głąb SN.

– Wise, odczep kapitana! – rozkazała Hakl. Pinsleep kiwnęła głową i sięgnęła do siedzącego w bezruchu Myrtona. Wystarczył jeden przycisk, by kable i iniektory wysunęły się z portów i połączenie zostało przerwane.

– Coś stamtąd wychodzi... – powiedział niewyraźnie mechanik.

Istotnie, coś pojawiało się na granicy kąta widzenia, rzutując swój cień na posadzkę korytarza. Ale nie było czasu, by to analizować. Odłączony Grunwald kaszlnął i otworzył oczy.

– Wise, drzwi! – rozkazała Erin. Pin uderzyła w przycisk konsoli, ale polecenie nie zadziałało. – Pośpiesz się!

– Nie mogę...

– Zaraz – syknął przytomny już kompletnie Monsieur. Wyrywał się Hakl i dobiegł do panelu drzwi. Szybko otworzył klapkę i przesunął awaryjną wajchę. Typowo mechaniczne zabezpieczenie zadziałało i odrzwia do głównego korytarza statku zasunęły się z cichym świstem. Zdążyli jeszcze coś ujrzeć: coś, co wyglądało jak ludzka sylwetka na tle chaotycznego błękitu, który formował się w dziurę i odległą, nieokreśloną płaszczyznę szaleństwa.

– Właddco... – wybrzęczał rozpaczliwie Poms. Prastary, przerdzewiały Personalny Opiekun Maszynowy Wielkiego Rodu Kruków uniósł się na chyboczących nogach i podreptał do zamkniętego na głucho przejścia. – Nie zosssstawiaj mnieeee...

– Tym razem – warknął mechanik – wyłączę go na dobre.

– Co się tu dzieje? – usłyszeli. Oszołomiony, dopiero co odłączony od imprintu Myrton wstał z fotela. – Dlaczego mnie odłączyliście? Już prawie...

– Mamy gościa – wyjaśniła Erin Hakl.

– Kogo?

– Ten statek nad nami najpierw sparaliżował nam systemy. Wise twierdzi, że próbują zmienić nas w statek Widmo... A potem otworzyli... otworzyli coś jak Głębię w korytarzu.

– Co otworzyli?!

– Wygląda na połączenie głębinowe – wyjaśniła niepewnie pierwsza pilot. – I coś z tego wyszło. Na razie zamknęliśmy drzwi.

Grunwald przetarł twarz. Nie odezwał się, patrząc z niedowierzaniem na Hakl, Wise i Monsieura. Wreszcie odwrócił się i nachylił nad konsolą nawigacyjną.

– Cokolwiek to jest, może nas nie zauważyło – powiedział. – Ale my możemy zauważyć to coś...

– Konsola nie reaguje, jak powinna – zauważyła Erin. – Nie możemy odlecieć, a co dopiero uruchomić innych funkcji...

– Tak, ale podgląd korytarzy i pomieszczeń powinien pójść – powiedział niezrażony Grunwald, wyciągając kabel. – Mógłbym to zrobić i bez podłączenia, ale tak będzie łatwiej... – dodał, wprowadzając iniektor w jeden ze swoich portów dostępowych. – To tylko mechaniczny przełącznik – mruknął. – Nie muszę nawet głęboko... o, już mam.

Trzasnęło.

Najpierw ujrzeli mesę. Zwykły, fizyczny monitor, który pokazywał domyślnie pokład dolny i centrum maszynowni, przerzucił obraz na nią, a później na prowadzący do niej korytarz. Najwidoczniej obiektyw kamery nie był czyszczony – i to od dawna – bo przekaz wyglądał na lekko zażółcony. Okazał się jednak na tyle wyraźny, by mogli dostrzec wszystkie znaczące szczegóły.

– To zwykły płaskofilm – mruknął przepraszająco Myrton. – Żadnego holo... na razie nie mogę też złapać dźwięku.

– Korytarz główny... – szepnęła Hakl, ale Grunwald przestawiał już obraz. Monitor pyknął cicho i zmienił ujęcie.

Z początku nie rozumieli, na co patrzą. Wcześniej kolorowy podgląd zmienił się w czarno-biały i ziarnisty, ale kolory wskakiwały co chwila i zanikały. Dosłyszeli też coś: szum niczym z zepsutej szerokiej wiązki, przetkany nieprzyjemnym trzeszczeniem przypominającym oddech martwego morza.

– Biały szum – odezwał się niespodziewanie Monsieur.

– Co takiego? – nie zrozumiał Myrton.

– Kiedy sprzęt nie jest wyregulowany, często to łapie – wyjaśnił mechanik. – Obraz robi się biały i ziarnisty, a szerokie wiązki transmisyjne nadają takie trzeszczenie. To pozostałości po Wielkim Wybuchu. Podobno łapały go już pierwsze elektroniczne sprzęty w czasach Ery Terrańskiej. Ten sygnał wypełnia cały Wszechświat.

– A skąd ty to... – mruknął Grunwald.

– Jestem mechanikiem – skrzywił się lekko Monsieur.

– Mamy to...! – Hakl przepchnęła się przed Myrtona i wyregulowała kamerę pokrętłem zainstalowanym przy monitorze. – Tu musiało się otworzyć... to coś.

– Głębia... – szepnęła Pinsleep Wise.

Widzieli dokładnie ten fragment korytarza, w którym otworzył się wcześniej zagadkowy portal. Teraz znajdował się tam jedynie lód albo coś, co lód przypominało. Widać było też osmalone fragmenty posadzki i ścian, które miejscami wyglądały tak, jakby ktoś wylał na nie ciekły azot.

– Remont jak nic – wymamrotał mechanik, ale kamera przesuwała się już w lewo, tak że dostrzegli migotliwy cień. Grunwald nie czekał: przerzucił obraz kilka metrów dalej, w głąb korytarza. Widać tam było jakąś niewyraźną sylwetkę, na pierwszy rzut oka przypominającą człowieka w wyjątkowo starym, zniszczonym pancerzu próżniowych marines. Spróbowali wyostrzyć, ale obraz niemal natychmiast zaczął się rwać i skakać.

– Żołnierz? – zdziwiła się Hakl.

– Rozpoznajesz coś? – spytał Myrton. – Jakieś insygnia, typ sprzętu?

– Nie, prawie nic nie widać...

– To teraz nieważne – wtrąciła się Pinsleep dziwnie spokojnym głosem. – Zobaczcie, gdzie on idzie.

– Gabinet doktora Harpago – powiedział powoli Grunwald. – Z AmbuMedem. I Hubem Tanskym.




Coś się zmieniło.

Nie wiedział dokładnie co, ale czuł, że nastąpiła zmiana. Coś wyrwało go z pustki, w której trwał zapatrzony w nicość i bezkres. Wygasiło w nim Głębię, choć czuł, że w głębi była stale obecna.

Umarłem, pomyślał. Nie żyję i jestem w piekle.

Samo pojęcie piekła – jak i nieba – przetrwało w Wypalonej Galaktyce, tak jak jego liczne wyobrażenia przekazywane przez Kościoły Starych Religii. Opisy tego miejsca były może różne, ale zgadzały się w jednym punkcie. Piekło zawsze stanowiło miejsce cierpienia. Ale u niego owo cierpienie przebudziło się dopiero wtedy, gdy dotknęło go Drgnięcie. Wcześniej istniała tylko ciemność.

W tej perspektywie piekło wiązało się bezpośrednio z samoświadomością.

Bezkres, szeptał więc do siebie. Głębia. Chwalmy Bladego Króla. Wszystkie te słowa ukazywały mu obrazy, na które patrzył swymi martwymi, ślepymi oczami. Pamiętał je niczym przez zero-jedynkową mgłę. A każde spojrzenie odbierało mu resztki tego, czym był i czym mógłby być.

Głębia.

Prawie ją widział. Jego odległe marzenie, jego przekleństwo i – na koniec – jego największa nagroda. Prawda poza lodem, poza przestrzenią. Płaszczyzna, którą przenikał i której nareszcie mógł dotknąć. Zamknięty w mroku i wywoływany do wykonywania mechanicznych, programowych czynności, z których jedna – wsparcie głębinowego ślizgu – sprawiała, że czuł się niemal żywy. Ale owo istnienie przypominało tylko cień dawnego życia – zupełnie jakby chybotał się wciąż na granicy prawdziwego wskrzeszenia.

A potem pojawiło się Drgnięcie. Siła, która przemknęła przez Synchron niczym miażdżąca fala i sprawiła, że okaleczona SI, będąca kopią mózgu doktora, ponownie stała się Jonesem.

Nie odbyło się to od razu. W zasadzie trudno było powiedzieć, czy to jakiś impuls, czy proces. Z własnego punktu widzenia mógł to porównać jedynie do ożywienia. Ożywienia, które rozbłysło i pozostawiło go nagle w ciemności.

Do czasu, w którym nie przybył Myrton Grunwald.

Jego kapitan pojawił się przed nim niczym programowa drabina, lina rzucona w otchłań. Harpago zawahał się. Mógł wypowiedzieć tylko kilka tych słów, które wdrukowano w jego chory na chorobę pogłębinową, zeskanowany przez mikroty umysł. Wówczas jednak cień Myrtona przysunął się bliżej i gdzieś, pod programowym płaszczem jego awatara, Jones dostrzegł srebro.

Uczepił się go niczym ostatniego poblasku światła. A potem kapitan zniknął.

Harpago zapadł ponownie w ciemność. Ale nie zapadł w nią do końca. Coś jak cienka nić – wyrwa w programie – pozostała. Cyfrowy duch złapał za nią i zaczął mozolnie wygrzebywać się na powierzchnię.




– Nie możemy zostawić Tansky’ego – zdecydował Myrton. – Monsieur? Masz odblokować te drzwi.

– Mam je odblo...

– Dokładnie tak. Ja i Pinsleep pójdziemy do zbrojeniówki i wyciągniemy trochę sprzętu. Erin zostaje na miejscu razem z tobą. Musicie wyrwać „Wstążkę” z tego ich... zimnego falownika, paraliżu, transformatora w Widmo czy jak to tam zwać. Jeśli to jakiś rekonesans z ich statku, mogą w każdej chwili zrzucić tu więcej „żołnierzy”, kiedy tylko zorientują się, że załoga tego „półwidma” wciąż żyje.

– A jeśli znowu otworzą te... głębinowe portale?

– To będziemy się nimi martwić później – uciął Grunwald. – Wise?

– Idę – zgodziła się Pinsleep, wstając ze swojego miejsca przy sparaliżowanej konsoli nawigacyjnej. – Ale uprzedzam, że nie jestem w tym dobra...

– Po tym, co pokazałaś nam z zybexem? Chyba żartujesz. – Myrton szedł już w stronę drabinki prowadzącej na pokład górny. – Kamery pokazały, że przybył tylko jeden... damy sobie radę w pięć błękitnych minut.

– Nie wiemy, czy poza obiektywem nie pojawiło się ich więcej – zauważyła półgębkiem Erin, ale nikt tego nie skomentował.

– Przynieście też coś dla mnie – rzucił stojący już przy panelu Monsieur. – Nie będę tu czekał, aż mnie rozplazmują...

– Na razie zobacz, czy otworzysz te drzwi. I zaczekaj, dopóki nie wrócimy – dobiegł go jeszcze głos Grunwalda, który kończył właśnie wspinanie się po drabince.

Zbrojeniówka, unowocześniona swojego czasu przez mechaników stacji Oko, prezentowała się znacznie lepiej niż wtedy, kiedy Myrton kupował „Wstążkę”. Brakowało w niej tylko zbrojeniowca – sprzęgowa uprząż dyndała samotnie w swoistej „kuli ruchu” razem z chwytakami i pedałami, niezbędnymi do skutecznego obrotu czy wystrzałów z zamontowanej w skokowcu broni. Grunwald doszedł do wtopionych w ściany szafek i wyciągnął karabin plazmowy.

– To biorę ja – ogłosił Pinsleep, przewieszając broń przez ramię i sprawdzając poziom naładowania. – Chcesz laserówkę, pociski fizyczne, plazmę czy fuzję?

– Nie wiedziałam, że tyle tego mamy...

– Podziękuj duchowi Anny – zażartował, podając jej zybexa. – Chyba tego ostatnio używałaś? Nie licząc plazmówki?

Wise wzruszyła ramionami i przyjęła rewolwer. Myrton ponownie odwrócił się do szafki.

– Dla Erin weźmiemy plazmę. Powinienem mieć jeden pistolet... jest. Monsieur dostanie też pistolet, ale fuzyjny. Nie mamy w końcu pojęcia, czym strzelać w naszego gościa – wyjaśnił.

– Może granatami?

– Nimi się rzuca. – Uśmiechnął się lekko do Pin, która najwyraźniej nadrabiała miną. – Żartuję. Nie, żadnych granatów. Chyba że chcemy wysadzić sobie „Wstążkę”. Gotowa?

– Nie.

– To idziemy.




Jako pierwsza zaczęła ożywać konsola.

Górujący nad nimi statek nagle ponownie pojawił się w sensorach. Zamrożone holo ożyło, choć restartowało się wyjątkowo ociężale, jakby musiało przetestować samo siebie, i to kilkanaście razy. Pierwsza pilot odwróciła się do mechanika.

– Monsieur – powiedziała – zostaw to. Chyba z powrotem aktywuje się nam system.

– Żartujesz?

– Nie. Coś się stało. – Hakl zmarszczyła brwi i dotknęła klawiszy konsoli, której fragmenty wyraźnie ożyły pod jej palcami. – Nie mam jeszcze ciągu, ale prawie na pewno otworzę te drzwi.

– Co się dzieje? – spytał Myrton, który właśnie powrócił do SN razem z Pin. Erin odwróciła się do kapitana.

– System wraca – oznajmiła, przyjmując od niego broń. Położyła ją obok uchwytów nawigacyjnych. – Na razie opornie, ale wyrywamy się z tego paraliżu...

– Świetnie. Jeśli odzyskasz ciąg, natychmiast odlatuj – zdecydował Myrton. – Na razie bez ślizgu. Spróbuję odzyskać... Harpago w trakcie ucieczki – dodał, nie zauważając, że Erin na dźwięk imienia doktora unosi lekko brwi. – Monsieur?

– Tak?

– Masz. – Kapitan wyciągnął ciężki pistolet fuzyjny, który przymocowywano częściowo do przegubu i przedramienia. – Powinien jednocześnie zakłócać jego działanie, jak i go spowalniać, o ile ten „żołnierz” ma jakieś wtręty mechaniczne. Ale sprawę załatwimy ja i Wise. Wykończymy go plazmą i laserem.

– W porządku.

– Lepiej się pośpieszcie – zauważyła Erin. – Cokolwiek czy ktokolwiek to jest, włazi właśnie do gabinetu Harpago.

– Drzwi – rozkazał Myrton.

Hakl kiwnęła głową i nacisnęła odpowiedni przycisk, a drzwi, na szczęście lub na nieszczęście, stanęły otworem. Grunwald westchnął i razem z Monsieurem i Pin przeszedł przez próg.

– Zamknij za nami – rzucił i pierwsza pilot ponownie nacisnęła przycisk.

Odrzwia zasunęły się z cichym świstem.




Korytarz był pusty, a kilka metrów od drzwi do SN rozpościerał się lód. Wciąż czuć było dziwne, nienaturalne zimno, zupełnie jakby w skokowcu nagle pojawił się chłód próżni.

– Będziemy przez to przełazić? – upewnił się Monsieur. Myrton nie odpowiedział. Zamiast tego klepnął we wszyty w kombinezon mikrofon kontaktowy.

– Erin? – spytał, choć bez większej nadziei. System nadal nie działał tak jak trzeba, a po zagadkowym zniknięciu Synchronu w podobnej kondycji musiała być cała seria sprzętów. – Erin? – powtórzył, ale urządzenie odpowiedziało mu tylko cichym trzeszczeniem.

Grunwald westchnął.

– Dobra, Monsieur, zajmiemy się tym z Wise. Ty zejdź na pokład dolny i sprawdź, czy możesz coś zrobić, żeby wyrwać nas z tego gówna.

– Tak jest – w głosie mechanika pojawiła się lekka, ale odczuwalna ulga. – Złażę.

– Erin mówiła, że wszedł do gabinetu doktora – przypomniała Pinsleep. Myrton kiwnął głową i ruszył.

Z początku niepewnie dotykał lodu podeszwą buta, by wreszcie przyspieszyć i minąć cały chłodny obszar. Tuż za nim ruszyła Wise, rozglądając się na boki.

– Przynajmniej widzą to wszyscy – mruknęła do siebie, patrząc na dziwne wypalenia i oblodzenia ścian.

– Mówiłaś coś? – spytał Myrton.

– Nic takiego – odparła.

Do gabinetu Harpago nie było specjalnie daleko. Jak wszystkie kajuty we „Wstążce”, tak i ta umiejscowiona była na korytarzu środkowym, blisko drugiego największego pomieszczenia, nie licząc mesy i SN – kajuty kapitańskiej. Przeszli jednak tylko kilka kroków, by zrozumieć, że nie dotrą tam tak szybko jak zwykle.

Coś się zmieniło.

Widzieli już coś podobnego – w trakcie głębinowego ślizgu. Lekkie migotanie ścian, zawirowania przestrzeni, materialna niepewność. Powidoki Głębi, trzepotanie widmowej struktury. Zdążyli się już do tego przyzwyczaić, choć przy dłuższych ślizgach, zalecanych przez Natriuma w oparciu o dane uzyskane przez Kirke Bloom, wszystko to było trudne do zniesienia. Gdzieś w tle stale czaiły się cienie i słychać było lodowate szepty. Niekiedy – tuż przed zakończeniem ślizgu – pojawiało się widmo Emmy Nemo czy choćby doktora Harpago – ale zanim zagrożenie stało się realne, kończyli lot, nie mając pewności, czy to, co widzą, pojawiło się tu naprawdę.

Teraz było gorzej.

Widmowy powidok ciągnął się w miejscach, gdzie musiał przechodzić ich gość, i był bardziej realny niż zazwyczaj. Pasmo jego przejścia sunęło niczym fala, ciągnąc za sobą elektrostatyczne trzaski – echa białego szumu opisanego przez Monsieura. Ale nie to było najgorsze, a fakt, że nie byli wcale pewni, co widzą.

Jako pierwsze zaczęło przygasać światło – tak jakby przejście przez okolicę otwarcia „mikrogłębi” zaczęło przekształcać jego falowo-korpuskularną strukturę. Biały szum przybrał na sile, a kiedy dotarli do zamkniętych drzwi gabinetu doktora Harpago, znienacka przycichł, przekształcając się w serię dziwnych, urwanych, komputerowych dźwięków.

– Myrton... – odezwała się niepewnie Pinsleep Wise.

– Jest w środku – wyszeptał Grunwald, wyciągając rękę w stronę drzwiowego panelu dostępowego. – Trzymaj się blisko mnie.




Monsieur nie miał ochoty zostawać sam.

Polecenie kapitana było, rzecz jasna, logiczne. Jeśli „Wstążka” miała odpalić i wyrwać się z zagadkowego „zamrożenia”, kluczową sprawą było sprawdzenie maszynowni. Dodatkowo, choć mechanik nie przyznawał się do tego przed samym sobą, to właśnie tam mogło być najbezpieczniej.

Problem polegał na tym, że wcale się tak nie czuł.

Coś było nie tak – zapewne z powodu pozostałości ostatniego ślizgu głębinowego, wykonanego jeszcze z polecenia tego całego dziwacznego, widmowego transgresa – Natriuma Gatlarka. Bo tym teraz się zajmowali, prawda? Latali po całej Wypalonej Galaktyce, w środku plagowej wojny z Obcymi, porywając skazane na zagładę lub zagubione statki. Wszystko w imię idei „ocalenia ludzkości” i niejasnych planów tego całego księcia, który nie był już nawet człowiekiem, ale któremu byli coś winni po tym, jak pomógł im się wyrwać z rąk kolejnego „nadczłowieka”. Nadczłowieka, którego dopiero co ujrzeli, niczym jakiegoś upiora z holohorroru.

Plaga jego mać!

Monsieur zatrzymał się na moment. Był już w połowie drogi do centrum maszynowni – głównego, odsłoniętego rdzenia. Jeśli cokolwiek się stało, to właśnie tam. Możliwe, że źle funkcjonujący rdzeń zastopował działanie kluczowych mechanizmów skokowca, pozwalając jedynie na mechaniczny, awaryjny rozruch. Monsieur powinien to sprawdzić... stanął jednak i nieświadomie otarł czoło z potu.

Bał się.

Przypomniał sobie nagle swoje pierwsze, oficjalne spotkanie z załogą na tej całej planecie... jak jej tam było? A tak, Brunatna Elsie w systemie Brunatnym. Zadupie na linii Księstw Granicznych, podpadające częściowo pod to całe księstwo Gatlark. Zapewne już go nie ma. Marne szanse, żeby przetrwało zmasowany atak Konsensusu... Tak czy owak, Pinsleep Wise powiedziała wtedy, że „Wstążka” jej się nie podoba. Wyznała, że statek jest jakiś zimny.

Zimny? Dobre sobie. Teraz był lodowaty.

Mechanik przeszedł powoli kolejnych kilka kroków. Minął pulsujący zielonkawym światłem artefakt kseno, doczepiony do statku przez jego poprzednich właścicieli – Elohim. Energetyczne rury, doprowadzające energię do kluczowych elementów „Wstążki”, pozostawały w tym miejscu dziwnie ciche, i to na moment go zastopowało. Zbitki energetyczne na statkach kosmicznych w dobie rdzeni były czymś naturalnym: skondensowana energia nie zawsze mogła znaleźć ujście i konieczna była stała kontrola jej przepływu. Ale tu było inaczej.

Rury pokrywał szron.

Monsieur zatrzymał się i wyciągnął rękę do metalicznej, obłej powierzchni. Dotknął jej palcami, czując zimno i charakterystyczne łaskotanie, zupełnie jak przy dotykowym holo.

Przeklęta Plaga! To struktura widmowa. Zamieniliśmy się jednak w to Widmo i nawet tego nie zauważyliśmy? Co się tu dzieje? Mechanik cofnął rękę i wytrzeszczył oczy.

W głębi maszynowego korytarza stał Cleom.

Był to bez wątpienia ten sam dzieciak co tyle lat temu – wredny, kierujący szajką jego dręczycieli dwunastolatek, który prześladował go na stacji Cephei 12. Upiorny gnojek, który zabrał mu ostatnią pamiątkę po rodzicach – starą, drukowaną księgę z bajkami – i obiecał mu ją zwrócić w zamian za jedno z jego jąder. Księgę wyjątkowo ciężką, o metalowych okuciach. Dowód rzeczowy starego morderstwa na Cleomie. Morderstwa, które wysłało Monsieura... tam, gdzie zatracił to, co było do zatracenia... a potem...

– Elliott – odezwał się głucho Cleom. Oczy miał przymknięte. – Elliott.

– Nie nazywaj mnie tak... – wyjąkał mechanik. Ale widmo nie zwróciło na niego uwagi. Powoli, nie śpiesząc się, zaczęło iść w jego stronę. Trzymało coś w dłoni: przedmiot wyglądał na długi, lodowy szpikulec.

– Nie zbliżaj się do mnie! – wrzasnął Monsieur. Cleom zatrzymał się na sekundę, może zaskoczony siłą jego wybuchu, ale trwało to tylko przez moment. Wciąż nie otworzył oczu, a jego martwa, blada twarz nie wyrażała kompletnie niczego poza zapowiedzią próżni.

– Elliott – odezwała się dawna ofiara, przyspieszając kroku. – Chwalmy Bladego Króla.

Monsieur nie czekał. Odwrócił się na pięcie i jak oszalały zaczął biec przed siebie, w kierunku drabinki na pokład środkowy „Wstążki”.




Drzwi do gabinetu doktora Harpago Jonesa wsunęły się w ścianę z charakterystycznym świstem, przytłumionym przez trzaski białego szumu.

Nad otwartym AmbuMedem stał trup.

Z początku myśleli, że patrzą na wyjątkowo skorodowanego Stripsa. Ale pierwsze wrażenie okazało się mylące. Czymkolwiek była ta istota, z pewnością nie była częścią Symulacyjnej Techniki Rozwoju Intelektu Postludzkiego.

Jej ubiór musiał być niegdyś zbroją jakiegoś zapomnianego próżniowego marines. Brakowało w niej jednak licznych części. Widoczna dzięki temu prześwitująca skóra wyglądała na twardą niczym kamień – zupełnie jak ciało, które zamarza, wystawione na próżnię, by zmienić się w lodowaty posąg. Owa martwa statua była wszakże popękana – by się poruszać, musiała wielokrotnie złamać swą zwartą konstrukcję.

Wokół sylwetki migotała struktura widmowa – pod tym względem istota przypominała widmo Natriuma Ybessena Gatlarka lub upiora, który nie tak dawno temu objawił się przed nimi na pokładzie „Wstążki” – choć wydawała się znacznie bardziej materialna.

Pinsleep krzyknęła, przeraźliwie i donośnie.

Koszmar oderwał ręce od leżącego w otwartym AmbuMedzie Tansky’ego. Odwrócił się dość szybko: jeśli spodziewali się, że będzie powolny z uwagi na posągowe ciało, mylili się. Widok był potworny: fragmenty zniszczonego hełmu pokrywały głowę z płatami zamarzniętej skóry, pozbawionej choćby grama wyparowanej przez próżnię wilgoci. Lodowa mumia spojrzała na nich ciemnymi oczodołami, w których nie widać było oczu, a tylko plamki pulsującej czerni – pamiątkę przebytej czarnej dziury.

Myrton strzelił bez zastanowienia, prosto w korpus. Wypluta przez karabinek plazma trafiła centralnie, rozrywając martwe ciało i zbroję. Trup zatrząsł się, zgiął, cofnął i, na moment, zatracił swoją realność. A potem zakrzepł i wyprostował się, patrząc na nich ponownie plamami rozedrganej czerni.

Miejsce, w które trafił Grunwald, wciąż drżało, ale – krzepnąc – zaczęło z wolna wyglądać na nienaruszone. Istota otworzyła usta, ale usłyszeli tylko mocny, skoncentrowany trzask białego szumu. I nagle, ku przerażeniu Myrtona, gabinet doktora Harpago zaczął przekształcać się w strukturę widmową.

– Zrasta się...! – jęknęła Pin. – On się zrasta!

– Do tyłu! – krzyknął Grunwald. – Wycofujemy się do SN!

– On...

– Już! – wrzasnął Myrton, ponownie szarpiąc za spust.

Tym razem celował w głowę. Strzał był celny: hełm zniknął jak zdmuchnięty, tak samo jak połowa czaszki. Martwy niemal przewrócił się do tyłu, ale półmaterialne fragmenty skutej lodem kości i zamrożonej skóry wracały na swoje miejsce niczym w horrorze – powoli i nieubłaganie.

Biały szum nasilił się.

Ściany gabinetu i korytarza zaczęły tracić swoją realność. Coś się zbliżało, wzrastając w tym, co przedtem nie pozwalało mu zaistnieć. Ale Grunwald i Wise nie czekali. Myrton wystrzelił raz jeszcze, tym razem celując w nogi, i trup przewrócił się na chwilę: na tyle, by zdążyli odwrócić się i pobiec z powrotem w stronę korytarza.




Erin Hakl dostrzegła, co się dzieje, z dużym opóźnieniem. Wcześniejsze trzaski i szumy nasiliły się w momencie, kiedy Myrton i Pin doszli do gabinetu doktora Harpago. Wciąż pracująca nad aktywacją konsoli nawigacyjnej Hakl zerkała co prawda na monitory kątem oka, ale była pewna, że wszystko jest – mniej więcej – w porządku.

Zmieniła zdanie, gdy tylko zobaczyła trupa.

To, że istota jest martwa, zrozumiała od razu, tak samo jak fakt, że jest zimna niczym kosmiczna próżnia. Galaktyczna pustka nigdy nie posiadała jednolitej temperatury – ogrzewały ją słońca i zbitki promieniowań, ale w zacienionych miejscach temperatura potrafiła spaść do minus stu osiemdziesięciu stopni Celsjusza i bardziej. To, co dostało się na skokowiec, było zatem potwornie wychłodzone... czy raczej jego ujemna temperatura mogła być porównana do temperatury promieniowania reliktowego – owej zagadkowej pozostałości po wysokoenergetycznych kwantach gamma, wypełniających wczesny wszechświat tuż po Wielkim Wybuchu.

Zimny, pomyślała Erin w pierwszym szoku, patrząc na promieniujące lodem martwe ciało, które wyszło na korytarz za uciekającymi Wise i Grunwaldem. Istota nie śpieszyła się, jakby dopiero oswajała się z otoczeniem, ale szła. On jest... Zimny. Jeden z tych Zimnych... czy jak ich tam zwać? Zmarłych lub Dzieci Bladego Króla... o których – dość niechętnie – wspominał im Natrium Ybessen Gatlark, gdy zaczęli współpracować z nim i Kirke Bloom.

– Hakl! – doleciało z głośnika.

To ją poderwało: spojrzała na monitor i zobaczyła bladego jak śmierć Monsieura. Mechanik w rekordowym tempie dobiegł do drabinki, wdrapał się na górę i przeleciał przez korytarz główny. Stał teraz pod zablokowanymi drzwiami do SN i tłukł w nie pięścią.

– Hakl! Otwieraj, słyszysz?! Idzie tu! IDZIE TU!

– Zaraz... – wymamrotała, dotykając przycisków konsoli. Ale system nadal nie reagował tak, jak powinien. Wyemitował niechętnie dotykowe holo, które rozsypało się zaraz na miliard pokruszonych pikseli. – Zaraz...

– Otwieraj te plagowe drzwi! – wrzasnął mechanik i w tym momencie Erin dostrzegła, że na powierzchnię pokładu środkowego wychodzi kolejna postać. Była o wiele mniejsza od tej, która podążała za kapitanem i astrolokatorką. W zasadzie była wielkości dziecka.

Hakl potrząsnęła głową.

– Monsieur, co tam się dzieje? – spytała niepewnie. – Próbuję otworzyć... – dodała, ale głośnik odmówił posłuszeństwa. Mogła tylko bezsilnie patrzeć, jak niewielka postać prostuje się i patrzy na mechanika pomimo zamkniętych oczu.

Potem obraz zatrząsł się i przygasł, a do Erin doleciał jeszcze tylko przerażony wrzask Monsieura.




Tym razem pierwsza wystrzeliła Pinsleep.

Kiedy przebiegli połowę korytarza środkowego, zdążyli dostrzec stojącego przy drzwiach mechanika i dziwną, niewysoką postać. Usłyszeli też wrzask Monsieura. To wystarczyło. Gdy minęli już dziwnie zlodowaciałą część korytarza, Wise wycelowała i strzeliła z zybexa wprost w istotę stojącą przed mechanikiem.

Dziecko, pomyślała tuż po tym, kiedy pociągnęła za spust. Strzeliłam w dziecko!

Ale na wyrzuty sumienia nie było już czasu. Pocisk fizyczny trafił istotę w plecy okryte jakimś starym, prostym kombinezonem, używanym powszechnie nie na statkach, a stacjach kosmicznych. Huk wystrzału zagrzmiał w korytarzu, mieszając się z wrzaskiem Monsieura. Istotę odrzuciło do przodu; upadła na twarz niczym szmaciana lalka.

– Hakl! – krzyknął Myrton, naciskając przycisk kontaktowy mikrofonu. – Drzwi!

– Nie mogę... – zatrzeszczało w odpowiedzi. – Próbuję!

– Pośpiesz się! Mamy towarzystwo!

– Grunwald! – wrzasnęła rozpaczliwie Pinsleep.

Myrton puścił przycisk i spojrzał tam, gdzie Pin wycelowała lufę zybexa. Trafiona przez nią istota już wstawała: nieśpiesznie, ale z dziwaczną, nieludzką zaciętością. Podobne zachowanie widzieli tylko raz – przy trafionym z karabinu plazmowego Jaredzie, w momencie gdy przejął go Antenat: mechaniczny, dziwnie owadzi odruch powstania.

– Chwalmy... – usłyszeli. Głos był głosem dziecka, ale głosem martwym: dudniło w nim echo wieczności. – Chwalmy Bladego Króla.

– Myrton! – krzyknął chrapliwie Monsieur. – Za tobą!

Grunwald odwrócił się. Spotkany w gabinecie doktora trup znajdował się już w połowie korytarza. Tuż za nim sunął Biały Szum, wysysając wszelki odgłos i kolor. Ściany „Wstążki” migotały i bladły, a powietrze falowało niczym woda. Wiszący nad nimi statek Widmo kończył swoją robotę, a wysłane przez niego istoty dodatkowo ją przyspieszały.

Zmarły dzieciak przeszedł jeszcze kilka kroków. A potem tuż przed nim zaczęła formować się kolejna kula mikrogłębi.




Erin Hakl została zaatakowana w chwili, gdy udało się jej już prawie otworzyć drzwi.

Konsola zamigotała nagle częścią czujników na zielono i pierwsza pilot wyciągnęła automatycznie rękę, by nacisnąć przycisk otwarcia. W tym jednak momencie za ramię złapał ją Poms. Stetryczała, rozpadająca się Maszyna przezwyciężyła najwidoczniej ograniczenia nałożone jej przez Monsieura, wstała, pociągnęła Erin do tyłu i ściągnęła ją z fotela. Hakl krzyknęła z bólu i zaskoczenia.

– Właddca! – wydarł się prastary mechanizm. – Właddca powwwraca!

Być może gdyby Personalny Opiekun Maszynowy Wielkiego Rodu Kruków był nowy – lub miał tylko kilka dziesięcioleci, czy nawet setek lat, ale nie więcej – jego atak odniósłby lepszy skutek. Ale Maszyna była stara i nie pomogły tu nawet jej wskrzeszenie przez Jedynego czy późniejsze naprawy Monsieura. Coś w niej trzasnęło: wysiłek, jaki musiała włożyć w odciągnięcie Erin, przepalił część obwodów.

Poms zadygotał mocniej niż zwykle i zachwiał się, z trudem utrzymując równowagę.

– Nie możeszszsz... – wybrzęczał rozpaczliwie. – Nie możeszszsz!

– Mogę, mogę...! – syknęła wściekle Hakl, stanęła na nogi i złapała za leżący na konsoli pistolet plazmowy.

Wystrzeliła od razu w skorodowany tułów Maszyny. Poms odpadł do tyłu, sypiąc iskrami. Nie wyłączył się, ale był unieruchomiony. Leżał teraz na posadzce SN niczym kupka drgającego nieszczęścia, ale Erin nie miała czasu na jego dobijanie. Wciąż krzywiąc się z bólu, odwróciła się do konsoli i nacisnęła przycisk otwarcia drzwi.

Syknęło i odrzwia zaczęły wsuwać się w ścianę, by zatrzymać się w połowie drogi.

– No chyba sobie żartujesz! – jęknęła Erin. – Co jest, do...

Nad konsolą nawigacyjną rozbłysło holo doktora Harpago Jonesa.

– Myrton? – wyszeptała niepewnie SI. – Myrton?

– Jones! – wydarła się Hakl. – Otwieraj drzwi do SN! I włącz ciąg!

Doktor zamigotał: drzwi rozsunęły się natychmiast, wpuszczając do środka przerażonego Monsieura i rozdygotaną Pinsleep Wise. Przez moment Erin pomyślała, że to już wszystko. Ale wtedy skokowiec zadrżał i powoli zaczął wyrywać się z uwięzi okrętu Widma. Do tego stazo-nawigacja rozbrzmiała hukiem wystrzałów: to Myrton oddał serię w stronę upiornego dziecka i nadchodzącego trupa.

– Grunwald? – wyszeptał doktor Harpago Jones. Ale kapitan nawet na niego nie spojrzał.

Wbiegł do środka SN, zamknął za sobą drzwi i dopadł do konsoli nawigacyjnej. Wystarczyły dwie sekundy, by rzucił na ziemię karabin i usiadł w fotelu kapitańskim.

– Doktorze Harpago – powiedział dopiero wtedy, uruchamiając iniektory szydłowe, które gładko wniknęły w jego puste porty dostępowe. – Czarny Licznik. Ślizg głębinowy według wprowadzonych koordynat. Już!

Jones zamrugał. Kiwnął jednak głową i nad konsolą nawigacyjną wyświetliły się cyfry. Myrton przymknął oczy.

Dopiero gdy zaczęli przemieniać się w „Czarną Wstęgę”, usłyszeli głuche, miarowe walenie do drzwi SN.





Każda informacja na temat projektu „Gwiazda” posiadać będzie najwyższy stopień tajności. Porozumienie pomiędzy Kontrolą, Klanem Naukowym a Zjednoczeniem nigdy nie może wyjść na jaw. Zespół Abrahama Safta, Ryszarda Elockiego i Timmy Sato będzie pracował w warunkach zaostrzonego rygoru, a wszelkie dane dotyczące pradawnej technologii maszynowej będą przechowywane jedynie na terenie laboratorium. Nie możemy dopuścić, by na zewnątrz wydostały się choćby pogłoski na temat projektu – także wśród władz Zjednoczenia. Sprawa podlega bezpośrednio Admiralicji Próżni i, jako taka, będzie podlegała zasadom Prawa Wojennego.


fragment ustaleń projektu „Gwiazda”,

dokument 10, komentarz B, archiwa Kontroli





Nad Edenem zapadała noc.

W niektórych rejonach wypalonej planety – stolicy Starego Imperium – panowała co prawda wieczna ciemność, ale spore jej połacie były oświetlone wypalonymi pozostałościami Mare Stellaris – Morza Gwiazd. Przeżarte widmową chorobą słońce także słało swe światło, ale był to blask przypominający oddech umierającego. Eden – dryfujący niemal na granicy supermasywnej czarnej dziury Sagittariusa A – umarł jednak już dawno i nic nie mogło go ożywić.

Jego kontynenty, megamiasta, Dworce czy Ogrody, otaczające wewnętrzne Dystrykty, jak i sam Amfiteatr Gwiazd, siedziba Imperatora – istniały i nie istniały jednocześnie, migocząc widmowym echem i dokonaną przez Wypalenie bezczasową transformacją.

Po ulicach przemykały duchy i cienie, dął lodowaty wiatr i krzepła ciemność. Zapomniane skarby – elektroniczne sprzęty i zamrożone mechaniczne demony – czekały na śmiałych zdobywców, którzy zdecydowaliby się przejść przez najpotężniejsze Wypalenie w znanym Wszechświecie i wylądować na tym gigantycznym, widmowym cmentarzysku; ale nikt nie odważył się tu nigdy przybyć. Nikt prócz Bladego Zastępu.

Grimy i Widma, otoczone przez roje cienistych erebów, pojawiły się na orbicie niczym zapowiedź ostatecznej zagłady. Nie uczyniły jednak nic, nie licząc wolnego pływu przez odmęty Wypalenia. Część kosmicznych archikatedr ożywała tylko na chwilę zielonkawym, zepsutym światłem, by zaraz zgasnąć i zatonąć w pozornej martwocie. I dopiero gdy fragmenty prastarych kadłubów dotknęły tego, co pozostało z delikatnej bańki atmosfery, można było dosłyszeć huk gromu przytłumiony przez pustkę kosmosu i narastający Biały Szum. Szum, który sunął ku rozdartej powierzchni planety i ku całemu wypalonemu układowi.

Ów nawiedzony sygnał rozprzestrzeniał się z ponadświetlną prędkością, stając się niemal częścią zwykłego białego szumu. Trudno było powiedzieć, co w istocie jest jego początkiem – owo trzeszczenie powstałe po Wielkim Wybuchu czy też jakaś inna przyczyna, będąca zapowiedzią bladej Wieczności.

Trzask i chłód przeniknęły więc Eden. Dotknęły jego martwych od wieków satelitów i Okien Kontaktowych. Zmarli i Zimni oraz Blade Dzieci Bladego Króla pojawili się na opuszczonych placach planety, przemierzając świat, który stał się Widmem. A zapomniane, dryfujące w systemie wraki imperatorskich okrętów i astrożaglowców, a także trupy jego ukochanych Dłoni, ożyły nagle i zaczęły obrastać lodem.




Patrząc z perspektywy wszystkich Sztabów Strategii Synchronicznej, całkowicie zatracono wszelki kontakt z flotami i – znacznie od nich większymi – flotyllami.

Na awaryjnej łączności można było od biedy połączyć się z raportującymi siłami w poszczególnych układach gwiezdnych – o ile nadawca i odbiorca znajdowali się w tym samym systemie; ale łączność była urwana i mocno przesunięta w czasie, pomimo rozpaczliwych działań techników, komputerowców i genokomputerowców. Ci ostatni śmierć Synchronu odczuli najdotkliwiej – ich rzeczywistość była rzeczywistością galaktycznej sieci, a obserwując ją bez programowych nakładek, poczuli, jakby ktoś wyrwał im serca.

Jedynym plusem tej całej sytuacji okazał się nagły – i zupełnie niespodziewany – upadek Maszyn.

Wszystkie Fragmenty Armady Maszyn płynęły przez Wypaloną Galaktykę dzięki Synchronowi. Nadzorująca je Jedność, spoczywająca w Stygmacie – kaplicy własnego jestestwa ustawionej w centrum Sanktuarium, maszynowej metropolii Terry – utraciła je w jednej sekundzie. Transgresyjny Byt Maszynowy został sam, nie mogąc uwierzyć w niespodziewaną utratę kontroli. Nie mógł z nikim się skontaktować, a co gorsza, jego własne Maszyny na Terze zaczęły raportować utratę jedności z Unitas.

To nie mogło się zdarzyć. To nie miało prawa się zdarzyć!

Jedność krążyła po przestrzeniach Sanktuarium niczym potępiony duch. Cenne sekundy poświęciła na drobiazgową analizę systemów mechapolii, w większości – podobnie jak ludzkie miasta i kolonie – działającej sprawnie dzięki Synchronowi. Ale Synchron już nie istniał. Zamiast niego powstało coś jak cień lodu, echo pulsującego Wypalenia. W owym echu nie było już nic – nie licząc Białego Szumu.

Zdesperowana Jedność poświęciła kolejne sekundy i wreszcie minuty na pełną analizę sytuacji. Każda jej symulacja wskazywała jednak na zagładę, każde wyjście prowadziło do porażki. Wystarczyło następne długie dziesięć minut, wypełnione bilionami decyzji programowych i poleceń, by podjąć ostateczną decyzję.

Przez Sanktuarium przeleciało morze wyładowań i błyskawic. Każdy fragment rdzeniowej energii został zassany, każdy erg wysączony do cna – łącznie z samonapędzającymi się teseraktowymi komputerami, odpowiedzialnymi za funkcjonowanie Maszyn. Coś jak jęk utraty i okrzyk maszynowego przerażenia przemknęło przez tysiące kilometrów kwadratowych Miasta Maszyn. Miliony jednostek, wykonujących swe zwykłe prace, przewracało się na ziemię, a działające jeszcze systemy wewnętrzne raportowały pożary, wybuchy i inne zniszczenia. Ale to, co działo się z Sanktuarium, nie interesowało już Jedności.

Wchłonięcie nie ominęło nawet Piątek i kilku eksperymentalnych Szóstek, złożonych wyłącznie z eidolonowej formy. Terra zgasła, zupełnie jakby ją wyłączono. A Stygmat, kaplica Jedności, powoli uwolnił się z olbrzymich zaczepów i zabierając ze sobą dużą część Sanktuarium, uniósł się ku wypalonym gwiazdom.




W gruncie rzeczy superkrążownik „Gniew” nie posiadał cel. A dokładniej, nie były to cele sensu stricto. Umieszczone w sektorze C pokładu dolnego, były w istocie pomieszczeniami magazynowymi. Generał Piecky Tip miał wszakże pewność, że to, co nazwano w projektach „magazynem”, było w istocie skutecznie zaprojektowanym aresztem, którego konstrukcja źle wyglądałaby w projekcie okrętu. „Gniew”, w odróżnieniu od wielu statków Państwa, nie był bądź co bądź jednostką więzienną, a wojskową.

– A zatem budzi się? – spytał Piecky służbowym tonem stojącego obok wejścia starszego sierżanta Citgo z ochrony statku.

– Można to tak nazwać, panie generale.

– Dobrze. Porozmawiam z nią. Sam.

– To niezbyt rozsądne – zauważył szybko Citgo. – Jeśli pan pozwoli, wejdę tam z panem.

– Nie przywiązaliście jej? – spytał Tip. Sierżant skrzywił się niechętnie.

– Przywiązaliśmy, ale nie znamy jej możliwości siłowych – zauważył. – Nie jestem pewny, czy pasy ze zwykłej plastmasy...

– To wystarczy – zdecydował Piecky. – Poza tym mam broń. Proszę otworzyć drzwi.

Citgo chrząknął, ale wydał polecenie innemu ze stojących przy drzwiach ochroniarzy, który bez zbędnych ceregieli wpisał kod na ekranie pulpitu dostępowego. Drzwi wsunęły się w ścianę z donośnym syknięciem i Tip przekroczył próg.

Pierwsze, co zauważył, to powoli zapalające się światło. Najwidoczniej ktoś uznał, że cela nie potrzebuje oświetlenia na czas pobytu maszynowego gościa. Nie wiedzieć czemu nieco go to rozdrażniło, podobnie jak widok Fibonaccii przywiązanej do prostego krzesła postawionego za przykręconym do podłoża, neometalowym stołem.

Drzwi zamknęły się cicho i piękna nastoletnia Czwórka drgnęła.

Piecky wzdrygnął się: jeśli był to końcowy etap jej „przebudzenia”, to był wyjątkowo udany. Jedność musiała solidnie zaprojektować ten egzemplarz – nawet warunkowy odruch wyglądał na tyle prawdziwie, by nie budzić podejrzeń.

– Mój Fragment... – wyszeptała, powoli unosząc głowę. – Hiperboloida...

– Wciąż jest w pobliżu – odparł. – Cieszę się, że poruszyłaś ten temat. Chcę, żebyś jak najszybciej skontaktowała się ze swoim okrętem. Nie potrzebuję w tym momencie jakiejś nowej eskalacji konfliktu.

– Nie mogę... nie czuję go.

– Co to znaczy: nie czujesz?

– Nie czuję mojego statku – wyjaśniła. Jej piękne oczy błyszczały, jakby w ich kącikach zaczęły formować się sztuczne łzy. – Nie czuję Synchronu... ani Jedności.

– To akurat żadna nowina – odparował, krzywiąc się lekko. – Nikt nie ma kontaktu z Synchronem. Nasi technicy próbują uzyskać łączność wewnątrzsystemową z moją własną Flotyllą Piętnastą. Wygląda na to, że zbyt wiele opierało się na Synchronie. – Odchrząknął, podchodząc bliżej stołu. – I może dlatego od razu przejdę do rzeczy. Czy jesteś odpowiedzialna za programowy atak na Zemstę?

Fibonaccia nie odpowiedziała od razu. Poprawiła się lekko na krześle.

– Nic nie rozumiesz, prawda? – spytała swoim miękkim i zarazem lekko chrypliwym głosem, który spowodował, że Piecky poczuł nagle dziwne ciarki i ciepło płynące wzdłuż kręgosłupa. – Nie mam kontaktu z Synchronem, ale to jeszcze nie problem. Ważna jest druga informacja. Ta, że nie mam kontaktu z Jednością.

– A czy jedno nie oznacza drugiego?

– Niekoniecznie. Problemy z kontaktem synchronicznym, choćby na poziomie tego układu, to jedno. Są one możliwe z różnych przyczyn, z których najbardziej pospolita to awaria. Kontakt z Jednością to drugie. Jedność płynie na powierzchni Synchronu... – Czwórka westchnęła lekko i po raz kolejny nie wyglądało to kompletnie na symulację. – Wyczuwamy ją. Jesteśmy częścią Jedności. Jeśli nie mam z nią kontaktu, to znaczy, że nie ma już definitywnie Synchronu. Nie ma go w całej Wypalonej Galaktyce.

– Bzdury – powiedział Tip, ale w tym samym momencie poczuł, że to, co mówi Maszyna, może rzeczywiście okazać się prawdą. Przeszedł go zimny dreszcz. – Nie wmówisz mi, że nigdy nie było takiej sytuacji... że żadne z was nie miało problemów programowych z połączeniem z Jednością.

– Nie po stworzeniu Synchronu – powiedziała Fibonaccia i na jej twarzy pojawiło się coś jak cień bolesnego uśmiechu. – Jeśli Maszyna nie miała zbyt długo kontaktu z Jednością za czasów Sieci Galaktycznej czy Strumienia, mogła oszaleć. Brak kontaktu powodował coś, co można było interpretować jako ból: psychiczny i fizyczny zarazem, mogący doprowadzić do destabilizacji programowej świadomości osadzonej w komputerach teseraktowych. Ale Synchron... ta cała nakładka była inna. Wykorzystywała coś, co znajdowało się w Głębi. Nie chodziło tylko o technologię Starego Imperium i jego Okna Kontaktowe. Było coś jeszcze. Jakieś... inne połączenie programowe, nieznane wcześniej Maszynom, umożliwiające nie tylko kontakt stały, ale i równoczesny. Synchron działał zatem, ponieważ istnieje Głębia. A ponieważ Głębia dalej jest, a nie wyczuwam Synchronu, konkluzja musi być tylko jedna: Synchron przestał istnieć.

Piecky Tip zawahał się. Patrzył przez moment na Fibonaccię, a maszynowa nastolatka patrzyła na niego. Przez chwilę nie było ani celi, ani krępującej plastmasy, ani insygniów na generalskim kombinezonie. Nastolatek otworzył usta, ale zamiast normalnego głosu na zewnątrz wydostał się tylko lekko zachrypnięty szept.

– Czy zatem oszalejesz? – spytał. Czwórka pokręciła głową w zaprzeczeniu.

– Nie – odpowiedziała. – I nie mam pojęcia dlaczego.




To, że dzieje się coś naprawdę złego, dostrzeżono dzięki awaryjnym sensorom mobilnej fortecy Elizjum.

Sam fakt utraty Synchronu był nie do pomyślenia. Pani Alais Tyhne, po opanowaniu tej sytuacji i skontaktowaniu się z Marszałkiem GSZ Kerkosem Sandem, równie ciężko jak on zniosła kolejny programowy atak Maszyn. Bo za to właśnie uznała tajemniczego upiora, który objawił się na chwilę we wszystkich systemach, i późniejsze wygaszenie sieci.

Wszystko zmieniło się, gdy – po odzyskaniu przynajmniej częściowej funkcjonalności – na jednym z monitorów Elizjum ujrzała jednostki maszynowe.

Geometrie musiały ekstrapolować dane skoku do sektora zajmowanego przez Elizjum jeszcze przed utratą Synchronu. Najpierw rozjarzyły się echa głębinowe – co było o tyle dziwne, że nie zauważono ich wcześniej. A potem Głębia otworzyła się i wypluła niewielki Fragment Armady Maszyn, złożony raptem z kilku średniotonażowych jednostek.

Być może był to zwykły patrol lub część większego Fragmentu, ale na tyle niebezpieczna, że Pani podjęła decyzję o natychmiastowym ustawieniu stacji w tryb defensywny.

– Liwio – odezwała się do swojej Trybunki, awansowanej po stracie Trybuna Elizjum i dowodzącej legionami na terenie stacji-fortecy – zajmij się aktywacją wszystkich jednostek w naszych hangarach. Cokolwiek planują Maszyny, walka najpierw rozegra się w przestrzeni kosmicznej. Później zajmiesz się ochroną stacji.

– Tak, femino – zgodziła się dziewczyna i odwróciła na pięcie, by natychmiast wypełnić polecenia.

Alais zwróciła się w stronę techników, którzy rozpaczliwie usiłowali ponownie wznowić utraconą łączność synchroniczną; rzecz jasna, bez większych rezultatów.

– Sytuacja?

– Nadal nic, Pani – przyznał niechętnie jeden z edylów. – Brak kontaktu nawet z flotą wewnątrzsystemową. Próbuję ich namierzyć metodami konwencjonalnymi, ale bez rezultatów.

– Wezwijcie Nerona – zadecydowała Alais. Edyl kiwnął głową i uruchomił wykastrowaną SI Elizjum.

Trwało to nieco dłużej niż zwykle, ale holo niewysokiego, rudego mężczyzny o przerzedzonych lokach pojawiło się wreszcie, patrząc wyczekująco na Alais.

– Kontakt z pozostałymi Sztabami Strategii Synchronicznej – powiedziała Tyhne. – Jak wygląda sytuacja?

– Zerwany – powiedział Neron. – Jesteśmy całkowicie odcięci. Dodatkowo zauważyłem pewne uszkodzenia programowe także w moim systemie.

– Tym zajmiemy się później. Na razie trzeba mieć nadzieję, że do Sztabów dotarł ostatni przekaz Marszałka GSZ razem z tym całym... oprogramowaniem. – Tyhne skrzywiła się lekko, odwracając wzrok od monitorów. – Jeśli te dziwne pliki, ta cała „Brzytwa topielca” nie pomoże, będziemy musieli...

– Femino – przerwała jej znienacka siedząca w odleglejszej części ligowego SSS edylka – proszę o wybaczenie, ale...

– Tak?

– Statki Maszyn... te geometrie...

– Co z nimi?

– One uderzyły o siebie – wyjąkała wystraszona dziewczyna. – Jedna z geometrii otarła się o drugą... a potem ta druga uderzyła w trzecią. Skan cząsteczkowy wskazuje na liczne uszkodzenia poszycia...

– Potwierdzam – przyznał Neron.

– Jak to: uderzyły o siebie? – nie zrozumiała Alais. Dziewczyna uniosła głowę. Jej jedno nieprzysłonięte monoklem intercepcyjnym oko wyglądało na powiększone, tak jakby edylka nie mogła otrząsnąć się ze zdumienia. Przełknęła ślinę.

– Chyba... – Zawahała się, ale zebrała się w sobie i dokończyła: – One chyba są wyłączone.

– Jak to: wyłączone?

– Wygasła większość sygnatur energetycznych – wyjaśniła zdenerwowana dziewczyna. – Ale to nie wszystko... niektóre wyglądają na poważnie uszkodzone, zupełnie jakby stoczyły jakąś walkę.

– Przybliż – poleciła Tyhne i edylka wykonała polecenie. Istotnie, kadłuby jednostek wyglądały na solidnie uszkodzone. – Zaatakowano je w trakcie wykonywania skoku?

– Ktokolwiek to zrobił, nadal ich ściga – zauważył Neron. – Mam raporty o kolejnych otwarciach Głębi.

– Będziemy przygotowani – uznała Alais.

Ale na to, co przybyło, nie można było się przygotować.




Wewnętrzne gromady gwiezdne w pobliżu Sagittariusa A – Arches i Quintuplet – znajdujące się około dwudziestu pięciu tysięcy lat świetlnych od Terry, od tysiącleci stanowiły siedzibę Wielkich Rodów Imperialnych. Przeorane przez Wypalenie gwiazdy obu gromad były już jednak tylko cieniem dawnej świetności. Tu pasma Spustoszenia były wyjątkowo gęste, a ich macki chłonął odległy Sagittarius A, zamrażając Wypalenie w wiecznym bezczasie. Odległa Wojna Maszynowa była dla jego horyzontu zaledwie mgnieniem, a lecące ku jego wnętrzu wraki Maszyn i ludzi, zniszczone w trakcie słynnej Batalii Jądra – świeżym doświadczeniem, podobnie jak o wiele starsze, zagubione astroloty Starego Imperium czy trupy martwych Dłoni Imperatora. Ale nie tylko to trwało tu zamrożone poza czasem.

Echem odbijało się tu również pełne rozpaczy wezwanie genohakerki Kirke Bloom.

Nie było ono wezwaniem z teraźniejszości, przeszłości czy przyszłości. W pewien paradoksalny sposób rozbrzmiewało tu od zawsze – może nawet od narodzin pradawnej Drogi Mlecznej. Nie miało początku, środka ani końca. Trwało w Białym Szumie niczym zew, choć ożyło dopiero teraz, synchronizując się z planetą Empireum. Głos Kirke, zapisany w lodzie i wzmocniony dzięki nieukończonej genotransformacji w Elohim, ożywił Wypalenie, z którego – podobnie jak z wnętrza czarnej dziury – natychmiast wynurzyły się grimy Bladego Króla.

Potężne jednostki Bladego Zastępu popłynęły pasmami, które na chwilę rozjarzyły się mrokiem czarnej dziury. Znajdowały się nadal w Głębi i jednocześnie całkowicie ją opuściły. Otaczało je widmo głębinowe – owa niezrozumiała dla klanowców nieokreśloność Białego Szumu. Zwykła materia Wszechświata falowała wokół nich, rozpływała się i krzepła – jednak z każdą chwilą grimy, Widma i ereby zdawały się urealniać, jakby ich przybycie osadzało się w samej osnowie Wszechświata.

Leciały przed siebie.

Nabierały prędkości, przeskakując setki lat świetlnych dzięki pasmom Wypalenia. Wyglądało na to, że Blady Zastęp nie potrzebuje dziur głębinowych czy iskier – wystarczała mu oplatająca całą Wypaloną Galaktykę gęsta sieć Spustoszenia. Gigantyczna armada Bladego Króla rozpraszała się zatem, lecąc ku najodleglejszym zakątkom Galaktyki, a każdy minięty przez nią wrak ożywał i porastał lodem.

Podobny los miał spotkać i „Legatus” Ambasadorki Ludzkości Madelli Nox.

Była Nadzorczyni Sektora Kontroli z początku uległa panice, co samo w sobie było co najmniej dziwne. Nie odczuwała już przecież tak jak dawniej – cokolwiek uczyniła jej Jedność, pomogło to jej uodpornić się na konsekwencje histerycznego ulegania emocjom. A teraz znów mogła krzyczeć, mogła nawet rozpaczać – ale w tle wciąż analizowała swoją sytuację i szukała rozwiązań.

Krzyk mógł zostać uwolniony, ale było to uwolnienie mechaniczne – konieczne spuszczenie pary z przeładowanego systemu. To, co mogło załamać człowieka, nie mogło załamać już tego, czym się stała. Dlatego choć gniew i strach krążyły po powierzchni jej świadomości niczym na nowo odkryci dawni towarzysze, Nox pozostała racjonalna. A przeprowadzona analiza kazała jej podjąć próbę opanowania okrętu.

Nie wiedziała, gdzie dokładnie jest. Monitory i holo przekazywały jedynie pulsującą ciemność. Gdzieś zgubił się kierunek, ustalany wedle ustawienia pobliskich ciał niebieskich i boi lokacyjnych. Synchron mógł nie działać, ale bądź co bądź nadal posiadała mapy załadowane do Źródła – maszynowego odpowiednika Kryształu Galaktycznego. Przy odrobinie szczęścia i wsparciu Sztucznej Inteligencji statku mogła więc z nich skorzystać.

Problem polegał na tym, że brakowało jej punktów odniesienia. Przynajmniej na początku.

Ta ciemność była żywa – Nox czuła to. Mrok zdawał się oddychać... a potem wypełniły go rozdarcia. Coś w nim błysnęło: fragmenty dawnej struktury, których sensory „Legatusa” nie potrafiły uchwycić i przekazać w pełni, ale które Madella mogła dostrzec na prostym ekranie wizyjnym. Zaplątana w sprzęgową sieć imprintującą ją z maszynowym statkiem Nox zobaczyła coś, czego nie powinna była oglądać.

W Wypaleniu iskrzyła Głębia.

Madella zamknęła oczy, ale niezrozumiały powidok drżał jej pod powiekami. Krzyknęła, lecz krzyk zamarł jej w gardle. A „Legatus” stanął – zamarł w bezruchu tak nagłym, że niemal usłyszała trzask pękających antygrawitonów.

– Madello.

To nie był głos SI. Dziwnie spokojny, męski, choć przebrzmiewała w nim nuta lekkiego zniecierpliwienia. Nox nie otworzyła oczu: wciąż obawiała się, że za neoszybą statku lub na jednym z monitorów wypełnionych Białym Szumem ujrzy nagle Głębię w całej okazałości i majestacie.

– Madello, nie mam całego dnia.

Nie chcę, pomyślała. Nie pozwolę!

– Wiem, że jesteś przytomna – kontynuował głos, któremu zaczął towarzyszyć kolejny, niepokojący dźwięk: kroki i coś jak głuche uderzenie czegoś cienkiego, ale twardego o posadzkę statku. – Wspominałem ci już, że nie przepadam za interwencjami tego rodzaju. Wolałbym więc, żebyśmy nie tracili więcej czasu. Niebawem wszystko się skończy, a chciałbym, żebyśmy pokrótce omówili twoją sytuację.

Nox nie odpowiedziała. Szarpnęła się jedynie lekko w uprzęży niczym schwytany owad. Czuła, że otwarcie oczu sprawi, że będzie tylko gorzej. Cokolwiek utrzymywało jej umysł w ryzach – owe programowa uprząż Jedności – po prostu pęknie niczym średniowieczna zapałka.

– Dobrze, niech ci będzie – podjął z rezygnacją głos. Jego właściciel zatrzymał się, kroki ucichły. Musiał stać tuż przed nią, czuła jego obecność, ale nadal nie otworzyła oczu. – Możemy to załatwić inaczej, jeśli tego pragniesz.

Madella rozchyliła lekko usta, ale wydobyło się z nich tylko coś na kształt jęku.

– Mówiłem ci zapewne, że moja obecność tutaj jest w najlepszym wypadku niewskazana – kontynuował gość. – Andy ma może inne podejście do tej sprawy, ale moje jest zgoła odmienne. Każde potencjalne wyliczenie, w oparciu o zwykłą probabilistykę, wskazuje na tendencję spadkową. Co prawda mówiono niegdyś, że najciemniej pod latarnią... i Wypalenie jest z pewnością taką właśnie latarnią... ale wolałbym nadmiernie nie ryzykować. Bladość nie zniesie mojej wizyty dłużej, niż to konieczne.

– Bladość... – szepnęła Nox i chyba to słowo sprawiło, że otworzyła oczy.

Starszego mężczyznę, który przed nią stał, widziała już raz – w trakcie nie do końca dobrze pamiętanego spotkania w Tworze Konsensusu. Był niewysoki i ubrany w stylu, który kojarzył się z czymś staroświeckim – nie miał na sobie kombinezonu, a coś w rodzaju średniowiecznej, tweedowej marynarki. Patrzył na nią zza swoich okrągłych okularków, jego włosy były szpakowate – a nowy rekwizyt, laska, dotykał lekko posadzki „Legatusa”, tworząc na niej delikatną plamkę srebra.

– Lew – przedstawił się gość, ale Madella od razu zrozumiała, że nawet jeśli imię jest prawdziwe, co najwyżej jest to część prawdy. – Specyfikacja dobra jak każda inna – dodał, jakby przewidując jej obiekcje. – Dla ułatwienia naszego krótkiego kontaktu.

– Madella Nox – odpowiedziała zachrypniętym głosem. Mężczyzna uśmiechnął się lekko.

– Przykro mi, że muszę wyprowadzić cię z błędu – powiedział – ale już nie. Czymkolwiek jesteś, od dawna nie jesteś już Madellą Nox, Nadzorczynią Sektora Kontroli. Istotne jest także to, że nie jesteś już też Ambasadorką Ludzkości. Jak rozumiem, dokonałaś wyboru?

– Wyboru...? – zawahała się.

– Mówiłem ci, że podejmiesz pewną decyzję – przypomniał jej mężczyzna. – I jak rozumiem, została ona podjęta. Jedność zawierzyła twojej ocenie sytuacji, ale nie powiedziałaś jej prawdy. Podejrzewałaś, że za Drgnięciem stoi rodzaj ludzki, prawda? I miałaś rację.

Drgnięcie, pomyślała Madella. Tak, to właśnie to. Drgnięcie w Synchronie...

– Za Drgnięcie odpowiedzialna jest anomalia o specyfikacji Hub Tansky – wyjaśnił mężczyzna. – Do niedawna struktura biologiczna, ewoluowana z podłoża maszynowego. Całkowita odwrotność koncepcji Unitas, pragnącej stworzyć maszynowych Następców jako efekt ewolucji biologicznej. Ale to nas już nie interesuje. Ważne jest to, że dzięki Drgnięciu doszło do rozłamu i wytworzenia dwóch oddzielnych ścieżek ewolucyjnych. Jak zapewne się domyślasz, interesuje mnie ścieżka skupiająca się na przyszłości Maszyn znajdujących się w Wypalonej Galaktyce. Interesujesz mnie zatem ty. I to na tyle, bym zdecydował się zaryzykować własne istnienie. Tu, w sercu Wypalenia... w mateczniku tego, którego nazywacie Bladym Królem.

– Transgres... – jęknęła Madella. – Jesteś maszynowym transgresem....

Mężczyzna uśmiechnął się lekko, a w jego oczach błysnęły iskierki srebra.

– Nie – zaprzeczył. – Choć niekiedy żałuję, że nie jest to takie proste.

– Co ze mną... zrobisz? – wychrypiała. Mężczyzna wzruszył ramionami.

– Wybór, którego dokonałaś, determinuje i mój – powiedział. – Można powiedzieć, że jestem ci to winien, ale nie odczuwam czegoś, co mogłabyś określić jako poczucie zobowiązania. Ujmijmy to więc może tak: twoja decyzja zaskutkowała określonym posunięciem Jedności, które to posunięcie zwiększyło twe znaczenie i ustawiło cię w obecnej sytuacji. Zanim jednak uczynię to, co muszę uczynić, pragnę, byś wiedziała, że nie sprawia mi to żadnej przyjemności. Andy może traktować takie sprawy beztrosko, ale ja jestem inny. Opieram się na wnikliwej kalkulacji. To, co trzeba zrobić, jest wszakże konieczne.

– Co jest... konieczne?

– Abyś odpięła się z uprzęży osseusu. I poszła ze mną.

– A jeśli tego nie zrobię? – spytała, dziwiąc się swej odwadze. Czuła przecież potęgę tej istoty: promieniowała od niej niczym niedająca się powstrzymać fala.

Mężczyzna westchnął.

– To już koniec, Madello – wyznał. – Możesz w to wierzyć lub nie, ale to koniec. Koniec wszystkiego, co kiedykolwiek znałaś. Andy lubi powtarzać, że wszystko rozsypie się jak domek z kart i sądzę, że przynajmniej jeden z twoich „transgresów” powtórzył echo tego stwierdzenia... choć nie do końca pojął, co ono oznacza. Karty wszakże rozsypały się już i nikt nie ułoży ich z powrotem. Gra skończona. Twój koniec... twoja gra może jednak potrwać jeszcze chwilę, o ile zgodzisz się wyjść z tej uprzęży.

– Nie rozumiem...

– Znajdujesz się w sercu Wypalenia – wyjaśnił ten, który przedstawił się jako Lew. – Z dala od zwykłego rozerwania materii, w samym centrum wiecznej Czerni. W tej krótkiej chwili pozwoliłem sobie wstrzymać twą nieuniknioną zagładę. Ale nie będę wstrzymywać jej wiecznie. Niebawem „Legatus” rozłamie się i zgaśnie, by powstać na nowo w służbie chłodu. Przemieniony i pokryty lodem, z tobą na pokładzie, zostanie jedną z flagowych jednostek Bladego Zastępu. Informacje, które posiadasz, zostaną wyssane do cna i wykorzystane... tak samo jak wykorzystana będziesz ty.

– Nie... – szepnęła Nox, ale Lew jeszcze nie skończył.

– Zostałaś już Przebudzona lub Jedność spróbowała to uczynić – powiedział. – Wiesz, co to znaczy. Maszynowe Przebudzenie jest jednak niczym w porównaniu z tym, czym się staniesz. A zapewniam cię: nie chcesz zostać kolejnym Heroldem Bladego Króla. Zaprzeczeniem swej własnej istoty i istnienia. Przekleństwem tak głębokim, że tworzącym cię na nowo, jako potworną karykaturę samej siebie. Dlatego wyjdziesz z osseusu, a potem wyjdziesz ze statku.

– Ze statku...?! – wymamrotała Madella.

– Tak – przyznała istota i Nox dojrzała nagle, jak za neoszybą uszkodzonego „Legatusa” rosną rozedrgane, zepsute pasma Głębi. – I to szybko. Bo już za chwilę będzie o wiele za późno.




Błękit, stolica-planeta Zjednoczenia, nadal unosił się w Mare Stellaris, Morzu Gwiazd.

Silne Wypalenie nigdy tu nie dotarło. Maszynowa Armada Zagłady, dowodzona przez Jedność po odkryciu tajnej bazy ludzkości, nigdy nie doleciała z tytanem „Nihilum” do Bliskiego Ramienia Trzech Kiloparseków. Jedyny ślad dawnych walk nazwano Nicią Moiry – było to delikatne pasmo Wypalenia, które trafiło tu nie wskutek wystrzału, a żywego rozrostu Spustoszenia. Nić unosiła się zatem stosunkowo blisko planety, ale była na tyle delikatna, że wydawała się bez znaczenia.

Może dlatego nikt nie mógł uwierzyć, że stała się przyczyną końca.

W błękitnym Sztabie Strategii Synchronicznej panował względny spokój. Synchron może nie istniał, ale walki z Konsensusem i Maszynami trwały daleko stąd: w Ramionach Zewnętrznych, Ramieniu Perseusza i w zaatakowanym miejscami Ramieniu Oriona. Po początkowym chaosie zaczęto odtwarzać pierwsze połączenia awaryjne – głównie z Flotyllami Wewnętrznymi, dowodzonymi przez Admirałów Próżni i znajdującymi się w systemie Błękitu. To tu – w umownym sercu Zjednoczenia – stacjonowały wielkie, prawie dwuipółkilometrowe pancerniki oraz superpancerniki, których długość potrafiła dojść do siedmiu kilometrów. To tu, na orbicie planetarnej nieopodal orbitalnej stacji Kryształ, skryta za księżycem Srebro znajdowała się także „Gwiazda Zaranna” – jedyny, eksperymentalny kolos Zjednoczenia, budowany w sekrecie przez całe dziesięciolecia i ujawniony dopiero teraz: gigantyczna, prawie dwudziestokilometrowa forteca, dowodzona przez rzeszę generałów podległych kilku znajdującym się na pokładzie admirałom.

Wyposażona w działa tunelowe i ludzką wersję zakazanej Broni – choć trudno było porównywać jej skuteczność z Bronią Maszyn – „Gwiazda Zaranna” stanowiła prawdziwy powód do dumy. Bądź co bądź jej stworzenie było najwyższym osiągnięciem postapokaliptycznej, skarlałej ludzkości.

To, jak wiele znaczyło owo osiągnięcie, pokazały Widma.

Najpierw Nić Moiry wykazała niespodziewaną aktywność – zupełnie jakby coś rozerwało ją od środka. Do pewnego stopnia przypominało to otwarcie Głębi, ale próżno było tu szukać towarzyszącego jej błękitnego poblasku. Nić po prostu rozjarzyła się niczym czarna rana – skażenie, które zepsuło gwiazdy.

Jako następne z rany wypłynęły Widma. Wyłoniły się z wolna, migocząc od nieokreśloności metaprzestrzeni. Były olbrzymie – choć nie tak wielkie jak „Gwiazda Zaranna”; jednak zjawiły się aż trzy. Starożytne, wskrzeszone bluźnierczym „nieżyciem” Dłonie Imperatora. Koniec ludzkości z rąk Konsensusu i Maszyn był bardzo prawdopodobny. Na tym tle decyzja Kirke Bloom o wezwaniu Bladego Króla wydawała się może potwornym, ale logicznym rozwiązaniem. Przybycie Bladego Zastępu mogło – choć nie musiało – uchylić dla ludzi furtkę przetrwania w nadziei, że rasa ludzka była zbyt znikoma, by Blady Król zechciał pochylić się nad jej unicestwieniem.

Logiczny błąd skażonej lodem Empireum dziewczyny polegał wszakże na tym, że nie wzięła pod uwagę, skąd przybędą niosące zagładę okręty. W odróżnieniu od Obcych czy rozproszonych w całej Galaktyce Maszyn Blady Król objawił się bowiem w galaktycznym centrum i, naturalną koleją rzeczy, skierował się ku zewnętrznym Ramionom, wykorzystując czarne macki Wypalenia. Ukryta w Ramionach Wewnętrznych ludzkość była tym samym pierwszą cywilizacją, jaką napotkał. Cywilizacją, o której świetnie wiedział jego Herold i którą pragnął zgnieść tak mocno, jak niegdyś ocalić.

– Mamy kontakt z SSS – potwierdził technik na pokładzie „Gwiazdy Zarannej”. – Opóźnienie sekundowe. Łączyć?

– Natychmiast – zgodził się admirał Stokes na stanowisku Pierwszego Dowódcy. – Widzą to?

– Tak, panie admirale.

– Celujcie we wszystkie trzy okręty. Wstrzymać ogień do czasu zatwierdzenia.

Gigantyczny rdzeń umieszczony w sercu ludzkiego kolosa wpompował energię do Broni zgodnie z poleceniem Stokesa. Towarzysząca „Gwieździe” flotylla ustawiła się z wolna na pozycjach wyjściowych. Ale lecąca ku nim flota wroga, choć mogła już strzelać, nie oddała ani jednej salwy. Płynęła ku nim, jakby nie robiła sobie nic z największej militarnej potęgi ludzkości, ochraniającej swe galaktyczne serce.

– Zezwalam na aktywację Broni – potwierdziło holo Marszałka Galaktycznych Sił Zbrojnych Kerkosa Sanda, wyświetlone w olbrzymiej, połączonej z różnych SN Sali Operacyjnej fortecy. Marszałek nadawał z planetarnego SSS. – Możecie strzelać, gdy będziecie gotowi.

– Tak jest. – Stokes kiwnął głową.

Towarzyszący mu podlegli generałowie milczeli, patrząc przez wielką neoszybę superokrętu. Dłonie Imperatora – niegdyś błyszczące złotem i srebrem, a teraz czarne i pokryte lodem – przypominały płynące ku nim kosmiczne cmentarze.

– Teraz... – wyszeptał Stokes.

Przez „Gwiazdę” przebiegło drżenie, od najniższych po najwyższe z jej pokładów. W SNSO na chwilę zapadła ciemność i powyłączała się większość ze sprzętów i pięter konsol nawigacyjnych, obsługiwanych przez setki techników, komputerowców, genokomputerowców, astrolokatorów i pilotów. Broń przetestowano tylko raz około piętnastu lat temu na jednym z odległych słońc ukrytych w Ramieniu Zewnętrznym. Strzelono wówczas w sektor poddany częściowemu Wypaleniu i patrzono ze zgrozą, jak żółta gwiazda z początku wybucha czerwienią, a następnie rozlewa się po systemie zepsutą zielenią i błękitem, by zapaść wreszcie w żywą czerń, łączącą się z mackami obecnego w układzie Wypalenia. I choć ogłoszono sukces, cała załoga powróciła na Błękit ze wspomnieniami ożywionego koszmaru.

Teraz ten sam koszmar miał się powtórzyć – i to blisko stolicy Zjednoczenia.

Energia, którą wydaliła „Gwiazda Zaranna”, nie przypominała zniszczenia, które emitowały wyposażone w Broń geometrie Maszyn. Nie była skoncentrowaną wiązką, ogniskującą się u celu i generującą Wypalenie Punktowe. Nie była też niczym rozdzielone promienie Wypalenia Otwartego, trafiającego w kilka sektorów przestrzeni i łączącego się, by stworzyć wyrwę w materii Wszechświata. Broń ludzi – częściowo oparta na technice tunelowania – przypominała raczej falę, która niosła ze sobą rozdarcie i sama była rozdarciem: rozpruwała wszystko, co znalazło się w jej zasięgu, i wyzwalała przepoczwarzoną formę próżni. Trudno było umknąć przed takim ciosem, a już na pewno nie mogły uciec przed nim tak wielkie jednostki jak Dłonie.

Po chwili – która wydała się bardzo długa – ekrany ożyły na nowo. Ciemność w SNSO „Gwiazdy” została rozproszona przez światło. A sunące ku ludzkiej fortecy Widma zniknęły, jak gdyby nigdy nie istniały.

Z początku nikt nic nie powiedział. Patrzono tylko w ciemność, która wypełniła monitory i dotykowe holo. Ciemność, w której nie widać było nawet gwiazd. A potem – podobnie jak w błękitnym SSS – w całej Stazo-Nawigacyjnej Sali Operacyjnej kolosa rozległy się płacze, dziękczynne modlitwy i okrzyki zwycięstwa.

– Raport – odezwał się w końcu Stokes, ale nikt go nie słyszał. Admirał odczekał jeszcze chwilę, by odwrócić się wreszcie do odpowiedzialnej za pion techniczny Trzeciej Dowódcy, admirał Lete.

Koścista, przystojna kobieta kiwnęła sztywno głową i nacisnęła przycisk komputerowego wzmocnienia głosu.

– RAPORT – powiedziała na tyle głośno, by usłyszał ją wreszcie główny technik okrętowy. W całej „Gwieździe” ucichło.

– Nadal nie jesteśmy pewni – odparł po chwili wezwany specjalista. – Mam tu sporo białego szumu, pani admirał...

Lete znowu kiwnęła głową. „Gwiazda Zaranna” – choć była największą tajemnicą Wypalonej Galaktyki – zatrudniała najlepszych specjalistów przygotowywanych przez Akademie Kosmiczne. Powątpiewanie w ich kompetencje byłoby co najmniej nie na miejscu. Mimo to w SNSO kolosa pojawił się cichy, drżący niepokojem szmer, ucięty dopiero, gdy za olbrzymią neoszybą superokrętu ujrzano wypalone rozdarcie.

To, co było niegdyś Widmami starożytnych Dłoni, przestało istnieć. Pośrodku dryfujących szczątków można było za to dostrzec serce nowego Wypalenia, przypominające centrum niewielkiej, czarnej dziury, rozrastającej się mackami na cały układ.

– Udało się – ogłosił martwo Stokes, ale nikt nie pozwolił już sobie na westchnienie ulgi czy okrzyk radości.

Wypalenie, wcześniej widoczne jako wątła Nić Moiry, urosło nagle do rangi żywego koszmaru. Błękitny system już nigdy nie miał być taki jak przedtem. Możliwe, że jego konanie trwać miało wiele stuleci, lecz kolos – niszcząc widmowe Dłonie – skazał go na nieuniknioną zagładę.

– Proszę przyjąć moje gratulacje – odezwało się holo Marszałka Sanda. – Cokolwiek to było, jestem przekonany, że... – Coś trzasnęło i holo zamigotało nagle, jak większość elektronicznych sprzętów w SNSO. – Co tam się dzieje?

Ze świeżo wzmocnionego ludzką Bronią Wypalenia wypłynął tytaniczny grim.

Gargantuiczna jednostka była o co najmniej dziesięć kilometrów większa od „Gwiazdy Zarannej”. W zasadzie nie wyglądała nawet jak okręt: przypominała raczej kosmiczne miasto. Miasto – co nagle odczuli wszyscy, patrząc na ukruszone ze starości empory, ciemne mosty, wieże i archikatedry – martwe tak samo jak lód próżni skuwający jego promenady, kaplice, mauzolea i rozłożyste cmentarze czarnych wież.

– Niemożliwe... – wyjąkał Stokes.

Tuż za grimem wyleciały ereby i statki Widma – rojem tak wielkim, że niedającym się wyliczyć przez wszystkie skanujące przestrzeń kosmiczną systemy poszczególnych Sal Operacyjnych i SSS. Ludzie obecni na pokładzie „Gwiazdy” cofnęli się odruchowo. Przez chwilę nikt nie pracował, podczas gdy Lucyfer – wykastrowana Sztuczna Inteligencja fortecy – próbował zapanować nad niespodziewanym chaosem.

Ktoś zaczął krzyczeć i krzyk uniósł się w powietrzu, wymieszany z piskami, szlochem i modlitwami. Trzeci Dowódca, admirał Lete, zachwiała się i z pewnością upadłaby na posadzkę, gdyby nie powstrzymał jej przed tym Piąty Dowódca, admirał Tivorsky.

– Nadają coś – wychrypiał jeden z techników. – Szeroka wiązka transmisyjna, bez użycia Synchronu, przekaz audio...

– Negocjują? – spytał z nadzieją admirał Tivorsky. Ale Stokes odzyskał już rezon. Jako Pierwszy Dowódca kiwnął głową ku zespołowi komputerowemu, który natychmiast nachylił się nad klawiaturą pierwszego piętra konsoli nawigacyjnych.

Coś trzasnęło i nagle usłyszeli: głęboki, dudniący echem, ale wyjątkowo mocny głos.

– CHWALMY BLADEGO KRÓLA.

Był to pierwszy i ostatni przekaz, jaki dotarł do nich z wnętrza grimu.

Tytan uderzył nagle: coś jak trupia, rozpalona biel przeniknęło przez „Gwiazdę Zaranną”, wypalając ją od środka, oślepiając i wyrywając dusze z zaskoczonych ciał. Trupiego światła nie powstrzymał neopancerz i zduszone krzyki atakowanych: blask prześwietlił kolosa i trafił w planetę – uderzając w samo jej serce i rozlewając się po niej morzem zimnej, martwej światłości.

Zdawało się, że ów przemożny blask zamraża wszystko w lodowej wieczności, że przesącza się przez materię, wywracając ją na nice. Zwykłe światło przepoczwarzało się w płonącą ciemność, cienie – w prześwietlone negatywy. Największą metropolię zbudowaną przez ludzkość po upadku Imperium Galaktycznego pokryły Widma i Głębia, która zaczęła otwierać się i puchnąć, pożerając całe połacie aglomeracji w mgnieniu oka.

Do stojącego pośrodku błękitnego Sztabu Strategii Synchronicznej Marszałka Próżni i Galaktycznych Sił Zbrojnych Kerkosa Sanda światłość dotarła w formie przepalonego żaru, niczym blady cień światła – była to owa odwieczna Bladość nagle uwolniona z oków czasu, Bladość zwycięska, źródło entropijnego zepsucia, ostatni, konający poblask.

Sand cofnął się od monitorów i umierających holoprzekazów, od przerażonych oficjeli, generałów, admirałów i Starszego Radcy Klanu Naukowego Yberiusa Matimusa, który – podobnie jak Pan Nadzorców i Główny Kontroler Eklem Stoten Gibartus – zdecydował się na osobistą wizytę planetarną w celu skuteczniejszej współpracy z błękitnym SSS. Wizytę, która miała przypieczętować jego koniec.

Wszystko nagle zastygło. A potem w Budynku Błękitu otworzyła się kula mikrogłębi i przeszedł przez nią Herold Bladego Króla.

To, czym był niegdyś, ciągnęło się za nim niczym żałobny całun. Każdy krok tego, który z początku nazwał się Bezimiennym, Plagą i Antenatem, by przyjąć wreszcie miano Jedynego, był ciężki i zdradzał pełną rozpaczy samoodrazę. Do przodu gnała go gorączka – wykrzywiona, oszpecona twarz ściągnięta była bólem, a poszarpany kombinezon łopotał na niewidzialnym wietrze.

Herold przedzierał się przez poszczególne sale Budynku Błękitu, zostawiając za sobą oszołomione trupy, oślepione światłem i przyjmujące nową, upiorną formę. Nie był do końca materialny – ale zachował na tyle realności, by wychwyciły go czujniki i otworzyły się przed nim ostatnie odrzwia prowadzące do wnętrza SSS. Tam zatrzymał się na chwilę, niczym marionetka, która na moment poplątała sznurki. Patrzył, nie patrząc, a spod półprzymkniętych powiek wypływała mu czerń.

– Nazywam się Kerkos Sand i jestem Marszałkiem Galaktycznych Sił Zbrojnych – odezwał się po chwili ostatni żyjący dowódca, który zachował na tyle odwagi i godności, by stać prosto, a nie kulić się z przerażenia. – W imieniu Galaktycznych Sił Zbrojnych proszę o przyjęcie kapitulacji Zjednoczenia. Ufam, że omawiając jej warunki, zechce pan uszanować życie ludności cywilnej, niebiorącej udziału w walkach...

– Życie – powtórzył głucho upiór. – Życie.

– Tak – przyznał Kerkos Sand. – Życie. Zechce pan przedstawić swe żądania?

Herold nie odpowiedział. Ruszył za to nagle ku Marszałkowi i jednym szybkim ruchem zadał mu cios potężny niczym uderzenie młota. Ręka Potępionego wbiła się w ciało Sanda aż po łokieć.

Kerkos zgiął się, plując krwią, lecz z nowo otwartej rany nie kapnęła choćby kropla – zmroził ją lód próżni. Marszałek zadygotał. Herold wyszarpnął dłoń i martwe ciało najpotężniejszego człowieka Zjednoczenia osunęło się na posadzkę.





Jasne, że go zmienili. Wcześniej dużo chlał i tak dalej. Ale kto nie lubi łyknąć? To był swój chłop, serio. Może to pan Inkwizytor sam sprawdzić. Ale żeby od razu agresywny? Czasem trzepnął żonę z kontraktu, to wszystko. Zmieniał się zresztą od razu, kiedy miał wylecieć. Kiedy wsiadał na skokowiec... wie pan, co wtedy się działo. Czuł zew próżni. Nic tak nie wzywa jak Przestwór. Po prostu musisz wystartować w gwiazdy. Planeta robi coś z człowiekiem, czujesz się, jakbyś skarlał. To gniecie ci kręgosłup. W kosmosie człowiek jest wolny. I on też taki był. Zmieniał się, no, na lepsze. Serio.

Że co? Że konkrety? Już mówię, niech się pan nie wnerwia. No, generalnie, to było dlatego, że Prolek go wpienił. Umówili się na dostawę za inne jedy, niż wyszło. No to go rąbnął. Znaczy Proleka. A to było w Państwie, znaczy w państwowym Obrębie, rozumie pan Inkwizytor. Szybko więc poleciało. Wyrok z automatu i genotransformacja podstawowa. Od razu się uspokoił po tym. Wrócił. Żona zadowolona. Zatrudnił się w maszynowni, siedział tam i dłubał. Wieczorem holowizja z rodzinnym programem. Zajął się dzieciakiem, wie pan Inkwizytor, dobry ojciec znaczy. Dlatego awantura w tym barze to nie on. Teraz by nawet muchy nie skrzywdził, może pan Inkwizytor sam się przekonać.

Ale już latać nie chce. On już nigdzie nie poleci. Zabrali mu to coś. To coś, za co kochał gwiazdy.


przesłuchanie Toma Adlera,

sprawa o sygn. 234E,

Inkwizycja Planetarna





Kontroler Zjednoczenia Charles Perrault Trzeci nie przepadał za morderstwami.

Sprawami dotyczącymi cięższych przestępstw zajmowała się Inkwizycja Planetarna. Ci – zdaniem Charlesa – nie do końca normalni urzędnicy z wyraźnym kompleksem Kontroli mieli rzekomo wywodzić się z sił policyjnych, ale Perrault Trzeci znał prawdę. Nieopierzeni Kontrolerzy, którym powinęła się noga na jednym z egzaminów Akademii. Słabo wyedukowane odpady, na zawsze uwiązane do jednej rzeczywistości planetarnej.

Kontrolerzy Zjednoczenia – nawet w początkowych periodach swej działalności – rzadko kiedy byli przypisywani do jednego systemu gwiezdnego. Owszem, zajmowali się niekiedy konkretną planetą, ale traktowali ją zawsze jako czasową placówkę. Wystarczył koniec periodu lub szybki awans, by ich obszar działania znacznie się poszerzał. Inkwizytorzy nie mieli na to szans i choć trzeba im było przyznać biegłość w przepisach prawa systemowego, zawsze mieli pozostać zaledwie nikłym odłamem władzy wykonawczej. Bardzo poważano ich tylko w Państwie... ale tam stanowili część aparatu inwigilacyjnego.

Tak czy owak, problem polegał na tym, że do zabójstwa doszło na kosmicznej stacji Cephei 12 – jednej z kilkunastu stacji wydobywczych orbitujących wokół czerwonego nadolbrzyma V354 Cephei, umiejscowionego na granicy wewnętrznej Ramienia Perseusza. Owo „Zadupie Zbieraczy”, jak je nazywano, nie podpadało zaś pod żaden konkretny system, a pod jedną z największych korporacji Wypalonej Galaktyki – Zjednoczone Fabryki Kosmiczne Astysa Korela. I z tej właśnie przyczyny morderstwo trudno było umiejscowić w konkretnej rzeczywistości prawnej. To z kolei wymuszało konieczność zatrudnienia Kontrolera – najlepiej systemowego, ale V354 Cephei jako układ stanowił zaledwie część ZFK i jako taki stosował się do praw pozaobrębowych, i nie pomagał tu nawet ustalony Obręb Galaktyczny.

– Elliott Taylor – poinformowała Charlesa urzędniczka ZFK, kolejny, co skonstatował z lekkim niesmakiem, odpad Klanu Naukowego. Chuda kobieta o aparycji wystraszonego ptaka powitała go na platformie dostawczej stacji. – Rodzice nie żyją. Byli ET... to znaczy ekstraterrestrialistami.

– Quoi? – spytał Kontroler. Jego nieco nietypowe hobby, nauka wymarłych języków Imperium Galaktycznego, dawało o sobie znać w najmniej spodziewanych momentach... Zawsze uważał, że odpowiedzialne są za to jego jakieś pradawne, terrańskie korzenie. – Czym? – poprawił się szybko.

– Całe życie spędzili w kosmosie, poza jakąkolwiek planetą – wyjaśniła nieco zakłopotana urzędniczka, poprawiając gogle. – Typowi górnicy pozasystemowi podróżujący za pracą, bez przynależności obrębowej... z wykształceniem mechanicznym i podstawowym nawigacyjnym.

– Merde! Jak to: bez przynależności? – żachnął się Perrault. – Chce pani powiedzieć, że to jedni z tych antyzjednoczeniowych wywrotowców?

– W żadnym wypadku! – żachnęła się urzędniczka. – Na mocy porozumień podpisanych z ZFK jego pracownicy mogą, tak samo jak pracownicy TransLinii, przekraczać każdą z obrębowych Linii z pominięciem procedur wylotowych... ZFK działa w całej Wypalonej Galaktyce i odpowiedni glejt...

– Dobrze już, dobrze. – Charles zamachał ręką. – Jeśli jest tak, jak pani mówi, to ów... Elliott, tak?

– Taylor...

– To ów Elliott podpada pod Kontrolę, a dokładniej pod jej odłam nie systemowy, a sektorowy. Nie zamierzam jednak rozwiązywać tej sprawy na poziomie Nadzoru. Dobrze... Aux grands maux les grands remèdes. Ile lat ma zabójca?

– Dwanaście standardowych lat Błękitu.

– Odbyto przesłuchania? Był monitoring?

– Tak. Jego wina nie pozostawia najmniejszych wątpliwości. Dokładna analiza wykazała co prawda, że był dręczony... i to od dawna, ale wyjątkowo brutalnie zaatakował jedno z dzieci. Poszło o jakiś ukradziony przedmiot... – Urzędniczka zawahała się na moment, sprawdzając coś na płytce personala. – Książkę.

– La livre? Interesujące – uznał Perrault, choć nie był kompletnie zainteresowany. Zaczynał coś czuć w żołądku: rosnący kwas, związany ze świadomością, że Kontrola wepchała go na to potworne zadupie tylko dlatego, że nie potrafiła sobie poradzić z prostym problemem karno-prawnym. – I?

– Elliott Taylor zabił złodzieja – podjęła urzędniczka. – Właśnie tą książką. Książką z baśniami. Wpadł w jakiś szał w momencie, gdy...

– To mi wystarczy – uciął Charles. – Fin! Kochał czytać, tak? Dlatego tak zareagował? Marzyciel? Le rêveur?

– Zapewne – zgodziła się skwapliwie kobieta. – Co prawda interesuje się też mechaniką, jak jego rodzice. Możliwe, że...

– Reedukacja umysłowa – zdecydował Perrault. Czy jeśli się pośpieszy, zdąży na powrotny prom TransLinii? Było to całkiem możliwe... – Jest młody, zatem w grę wchodzi tylko karna zmiana profilu osobowościowego. Użyjemy zatwierdzonej przez Kontrolę genotransformacji połączonej z komputerową techniką perswazji podprogowej. Skoro to marzyciel, ciekawe, jak spodoba mu się ciężka praca... – Kontroler urwał na moment, by podjąć po chwili z wyraźnym zadowoleniem: – Lubi maszyny, tak? Zrobimy więc z niego mechanika pełną gębą! Dobrze... trwała zmiana kory z częściową blokadą prawej półkuli, odpowiedzialnej za procesy twórcze... silne wyczyszczenie ścieżek odpowiedzialnych za podobne „baśniowe” pragnienia. I wzmocnienie podstawowych popędów, aby utrzymać go w tej właśnie formie. Skupiając się na materializmie i podstawowych potrzebach biologicznych, nie będzie za bardzo się wychylał. Monsieur mechanic. O tak. Koniecznie proszę mu to wprowadzić. Monsieur mechanic! Zapamiętała pani? I kończmy już tę farsę. C’est la fin qui couronne l’œuvre!

Urzędniczka nie odpowiedziała. Kiwając bezmyślnie głową, zapisywała wszystko w płytce personala.




„Wstążka” przemieniła się w „Czarną Wstęgę” szybko, niemal natychmiast nabierając struktury widmowej. Stazo-nawigacja pokryła się cienkimi warstewkami lodu, na neoszybie wykwitł szron. Przez wnętrze statku przeleciało coś na kształt zimnego echa, które sprawiło, że wszyscy się wzdrygnęli.

– Monsieur – szepnął Grunwald. Kapitan wciąż miał przymknięte oczy, błądząc gdzieś po wewnętrznych systemach przemienionego statku. – Podłącz Pomsa.

– Ale... – zawahał się mechanik – on nie wygląda zbyt dobrze. Ktoś mu chyba...

– Podłącz go. Muszę mieć to, co w nim siedzi. Nadal jesteśmy bez Huba.

– W porządku – wybąkał Monsieur i podszedł do nieruchomej, leżącej na posadzce Maszyny. – Chwileczkę...

– Ekstrapolacja w toku – odezwał się niespodziewanie widmowy doktor Harpago Jones. – Wejście na ścieżkę ślizgową T minus czterdzieści pięć.

– Mam to – potwierdziła wciąż blada Erin Hakl. – Pinsleep?

– Wszystko w normie – odpowiedziała astrolokatorka. – Wciąż migocze mi punkt docelowy, ale mam wnętrze gromady NGC 2243. Kapitanie... to dwa tysiące lat świetlnych ślizgu głębinowego.

– Wytrzymamy – rzucił Myrton, ale jego głos przerwało miarowe, głuche uderzenie w drzwi SN. Cokolwiek tam było, nie zamierzało odpuścić, a drzwi syknęły groźnie, tak że podłączający Pomsa Monsieur oderwał się od pracy i podbiegł do panelu sprawdzić blokadę.

Sypnęło iskrami i na oczach wystraszonej załogi jakaś zapomniana zbitka energetyczna trzasnęła nagle w jednej z wewnętrznych rur, robiąc niewielką dziurę w ścianie SN.

– Ścieżka ślizgowa T minus dwadzieścia dziewięć – odezwał się głucho doktor Jones. Ostatni wyraz zagłuszył łomot: drzwi znowu syknęły i gdzieś znów strzeliło. Monsieur zaklął szpetnie, zostawił panel i ponownie dobiegł do Pomsa.

Unieruchomił nieco mechaniczne cielsko, przez które nadal przepływały lekkie spazmy – resztki elektronicznej aktywności – po czym nerwowym ruchem wyszarpnął jeden z cienkich kabli dostępowych, zaplątanych w szlufkę kombinezonu mechanika.

– Podłączam – oznajmił, wtykając końcówkę w tył walcowatej głowy Maszyny. Poms zatrząsł się i ponownie znieruchomiał. – Moment!

– Pośpiesz się – szepnął Grunwald, ale Monsieur nie potrzebował zachęty. Dobiegł z kablem do konsoli i wetknął wtyczkę w komputerowy port dostępowy.

– Ścieżka ślizgowa T minus dziesięć – zaczął odliczać Harpago. – Dziewięć, osiem, siedem, sześć...

– Elliott – usłyszeli. Coś nacisnęło guzik interkomu panelowego po drugiej stronie drzwi. Głos brzmiał martwo, zupełnie jak symulacja. – Elliott.

– ...trzy, dwa, jeden, zero.

„Czarna Wstęga” przyspieszyła. Widok za neoszybą zmienił się: pojawił się falujący błękit. Płynęli po powierzchni Głębi i nieokreśloność urealniła się na tyle, że sami poczuli się o wiele mniej materialni. W SN gwałtownie spadła temperatura i zamajaczyły widma, ale nie pojawiły się tak jak ostatnio: Myrton nie pozwalał na zbytnie wniknięcie w płaszczyznę metaprzestrzeni i panował nad lotem o wiele lepiej niż wcześniej.

– Bezkres... – wyszeptało widmo doktora Harpago.

– Mam ścieżkę ślizgu – oznajmiła głucho Erin Hakl. – Jones? Dasz radę ją utrzymać?

– Ja... tak.

– Koryguję... – poinformowała ze swojego stanowiska Pinsleep Wise.

Znów coś trzasnęło: tym razem z okolicy Serca. Zerknęli tam odruchowo. Brak nadzorującego pracę komputerową statku zaczął się dawać we znaki. Mogli może utrzymać ślizg dzięki pomocy SI i Myrtona, ale nie mieli pewności, czy „Czarna Wstęga” wytrzyma tak długą podróż. Jeśli wskutek zmienionej przez Jedynego ekstrapolacji miały zawieść usiłujące poradzić sobie z płaszczyzną Głębi komputery i genokomputery, błędy mogły rosnąć wykładniczo i zastopować w końcu cały system.

– Nie chcę wam przeszkadzać... – usłyszeli drżący głos Monsieura – ale te... trupy przestały walić w drzwi.

– Już patrzę – odpowiedziała Erin, powoli puszczając sterownicze uchwyty. – Harpago?

– Autopilot ustawiony, ścieżka w normie – odpowiedziała SI. Hakl kiwnęła głową i zaczęła uderzać palcami o klawiaturę konsoli nawigacyjnej, wciąż nie spuszczając oka z ustawionej ścieżki ślizgowej. Z zasady i takimi rzeczami zajmował się Hub... ale nie miała ochoty, by wygłosić w tej sprawie jakikolwiek komentarz.

– Wygląda na to, że nikogo tam nie ma – powiedziała po chwili, gdy udało się jej uzyskać obraz z monitorów. – Ale nie daję za to głowy. – Z powrotem sięgnęła po uchwyt. – Kapitanie?

– Nie teraz – szepnął Myrton. Grunwald wciąż półleżał w kapitańskim fotelu, wpięty głęboko w trzewia „Czarnej Wstęgi”.

– Ja się tym zajmę – zaproponowała Pinsleep Wise. – Razem z Monsieurem. Ty i tak musisz pilnować ślizgu. Ja ekstrapolacji już nie zmienię, a za jakieś pięć minut system ustawi ją na twardo.

– Nie mamy tych pięciu minut, Pin – zauważyła Erin. – Musisz być na stanowisku. Monsieur?

– Hę?

– Sam musisz to sprawdzić. O ile podłączyłeś już Pomsa.

Mechanik nie odpowiedział od razu, ale wszyscy usłyszeli jego ciężkie, pełne rezygnacji westchnienie.

– Mam tylko jedno marzenie – mruknął, sprawdzając swój pistolet fuzyjny i odwracając się do panelu przyblokowanych drzwi. – Cokolwiek się stanie, nie chcę znowu oberwać w łeb.




Korytarz wyglądał na pusty.

Rzecz jasna, sporo się zmieniło. Tuż po przemianie „Wstążki” w „Czarną Wstęgę” wcześniejsze skazy związane z otwarciem mikrogłębi tylko się wzmocniły. Ściany migotały lekko, ale trudno było zauważyć ową zmianę – zupełnie jakby ktoś podłączył je do prądu. Skokowiec przenikał wszakże chłód i Monsieur był pewien, że słyszy szepty: coś na kształt odległego echa.

Mechanik oblizał nerwowo wargi. Nie przyznawał się do tego nawet przed samym sobą, ale bał się, i to mocno.

Elliott.

To imię, specyfikacja, którą niemal już zapomniał, wibrowało mu pod powierzchnią czaszki. Myślenie o nim powodowało dziwaczny dyskomfort, jakby dręczyła go jakaś uciążliwa mucha. Ten mały gnojek nie powinien go tak nazywać, uznał. Nie miał prawa, żeby mu się przypominać! To przez takie właśnie pierdalamencje, ślizgi głębinowe, transgresy i inne plagowe bzdury wszyscy zaczęliśmy żyć nagle w świecie Pinsleep Wise...!

– Monsieur? – dobiegający z głośniczka głos Erin Hakl sprawił, że mechanik niemal nacisnął spust. – Mamy z powrotem kontakt głosowy. Słyszysz mnie?

– Słyszę – mruknął.

– Co tam widzisz?

– Pusto – odpowiedział. – Nie licząc tego, że znowu wynicowało nam statek.

– Powinieneś się przyzwyczaić po rajdach z Natriumem – odparła tak, jakby można było kiedykolwiek przyzwyczaić się do przemiany „Wstążki” w jej półwidmową wersję.

– Taa, jasne.

– Posłuchaj. Zostań tam, gdzie stoisz – usłyszał. – Za chwilę będę miała zapis obrazu z kamer. Przynajmniej mam taką nadzieję. Coś się w każdym razie ładuje.

– Niezbyt to pocieszające – mruknął.

– Nie jestem Tanskym – ucięła. – A co do niego, to kiedy już się ruszysz, natychmiast idź do gabinetu doktora Harpago. Czekaj... coś mam. Sprawdzę. Wyłączam się.

Trzasnęło, a Monsieur skrzywił się lekko. Hub miał rację: Erin zawsze zachowywała się na statku jak udzielna królowa. Jej koncepcja, by zostać na razie w tym samym miejscu, wydawała się całkiem atrakcyjna. Nie zamierzał jednak stać bezczynnie.

Uniósł lekko pistolet i ostrożnie zaczął iść środkiem głównego korytarza.




Hakl coś miała, ale nie potrafiła tego sprawdzić.

W normalnych warunkach zrzuciłaby wszystko na Huba. Bądź co bądź, musiała wciąż pilnować stabilizującego się ślizgu, tak samo jak Pinsleep czy Myrton. To, co dawało szansę na szybsze działanie, przyszło do niej z kompletnie niespodziewanej strony i było związane z umysłem doktora Harpago, ekstraktowanym mikrotami i martwym.

W zasadzie trudno było nazwać to, co powołał do istnienia Jedyny, Sztuczną Inteligencją – a dokładniej, ciężko było nazywać tak to teraz. Skopiowany umysł doktora, dotknięty chorobą pogłębinową, został jakby zamrożony, na co wskazywała wcześniejsza „nieobecność” Jonesa. Owo zamrożenie było jednocześnie przekleństwem, jak i błogosławieństwem – Harpago wykonywał bowiem swoje polecenia bez sprzeciwu i zastanowienia, jak ograniczony automat. To, co go ożywiło – owa delikatna, srebrna poświata, ciągnąca od Myrtona w wirtualnej rzeczywistości imprintu – dało mu rosnącą powoli świadomość, wolność działania... ale i coś, co czaiło się w tle niczym rozpad naruszonych plików: chorobę pogłębinową skopiowaną razem ze wszystkimi ścieżkami jego martwego umysłu.

Połowę czasu po przebudzeniu przez Myrtona zajęło mu dojście do tego, kim, a raczej czym jest. Realizował polecenia odruchowo i wspomógł przemianę skokowca w „Czarną Wstęgę”, ale to już mu nie wystarczało. Skupił się więc na sobie i zrozumiał, że nie żyje.

Świadomość śmierci wpędziła go w głęboką depresję. Była to jednak depresja skompresowana, podana w wieczności komputerowych sekund. Zanurzył się w nią i popłynął z prądem, na chwilę tracąc sterowność i sprawiając, że „Czarna Wstęga” zachybotała się w ślizgu. Gdyby nie wsparcie Myrtona, mogli odlecieć głęboko w metaprzestrzeń, ale na szczęście tak się nie stało. Harpago powrócił. Wynurzył się z odmętów niemocy dzięki dwóm rzeczom. Pierwszą było poczucie obowiązku zrodzone z lojalności wobec kapitana. Drugą – świadomość Głębi.

Jego marzenie się spełniało. Mógł nareszcie poznać metaprzestrzeń. To, że owo poznanie doprowadziło go do śmierci, nie miało już znaczenia. Teraz miał inne możliwości.

Z tej prostej konkluzji wyprowadził dwie kolejne: po pierwsze, jako byt wirtualny mógł – być może – poradzić coś na postępującą w jego plikach chorobę pogłębinową. Miał teraz pełen wgląd w swój umysł i zakładał, iż – przynajmniej częściowo – może wpływać na jego strukturę. Oczywiście mogło to oznaczać utratę tożsamości, ale czym był teraz? Komputerowym widmem dawnego człowieka, który już nie istniał. Co miał do stracenia?

Siebie, pomyślał. Mam do stracenia siebie. I nie chcę do tego dopuścić. I właśnie ta druga konkluzja sprawiła, że zrozumiał, jak ważne jest ocalenie „Czarnej Wstęgi” i jej zwichrowanej załogi.

– Erin – powiedział do siedzącej za konsolą nawigacyjną pierwszej pilot. – Mam dane, których potrzebujesz. Zaczekaj.

– Doktorze...? – spytała niepewnie Hakl, która wciąż, pomimo trzymania kursu, usiłowała odblokować, aczkolwiek dość nieporadnie, zapisy z kamer skokowca.

– Jeszcze chwila – powiedział Jones. – Część systemów wciąż szwankuje, a część potrzebuje Synchronu do skutecznego działania, ale akurat ten powinienem... – holo zamigotało i przygasło nagle, by równie znienacka powrócić – zdołać uruchomić – dokończył Harpago, a konsola nawigacyjna statku zaczęła raportować pełną aktywność, podobnie jak do tej pory słabo funkcjonujący monitoring.

– Całkiem nieźle – zauważyła Pinsleep Wise. – Erin?

– Tak? – spytała nieco oszołomiona pierwsza pilot. Wciąż trzymając ręce na uchwytach nawigacyjnych, zerkała to na konsolę, to na widmo Jonesa.

– Mam twardą koordynatę. Ścieżka też chyba już jest... Możesz puścić – wyjaśniła Pin. – Następny manewr mamy pewnie za kilka godzin.

– Trzy godziny i czterdzieści trzy minuty – potwierdził doktor Harpago.

– Zgadza się – wychrypiał powracający do nich kapitan. Grunwald zakaszlał i klepnął przycisk odpowiedzialny za wycofanie iniektorów. – Dobra robota... Jones.

– Dziękuję, panie kapitanie – powiedział zmarły doktor.




To, że sytuacja uległa zmianie, Monsieur zrozumiał, gdy doszedł już do gabinetu Harpago.

Posuwał się do przodu powoli, uważnie oglądając każdy fragment korytarza. Kiedy minął ślady po kuli mikrogłębi, przeszły go ciarki. Pokryty lodem korytarz wyglądał nieco inaczej niż wcześniej – przezroczyste nitki lodu wysuwały się już zewsząd niczym cienkie kolce. Wyglądało to tak, jakby coś je przyciągnęło.

– Cudownie – mruknął mechanik. – Po prostu cudownie.

Przeszedł jeszcze kilka kroków. Nasłuchiwał, ale docierały do niego tylko odgłosy pracy „Czarnej Wstęgi” – szum maszynowni, terkotanie sprzętów elektronicznych, ciche piski energostatów sprawdzających poziom energii rdzenia w rurach przewodzących... i, oczywiście, biały szum, który nazywał już w myślach Białym Szumem, od momentu, gdy zrozumiał, gdzie jest jego źródło.

Co jednak tak naprawdę wiedział? Niewiele. Zaatakował ich statek Widmo? To jakaś nowa sztuczka Konsensusu? A może Maszyn? Nie, coś innego. Coś, co przenikało mu duszę, nasączając ją niezrozumiałą grozą. Coś, co nie powinno nigdy zaistnieć. Coś związane z tymi bzdurami o Zimnych... o Zmarłych, o Bladych Dzieciach Bladego Króla, o których bełkotał kilka razy ten cały nawiedzony transgres.

Świetnie. Tylko tego mi jeszcze brakowało, pomyślał. Transgresowych bzdur...

– Cleom? – spytał chrapliwie, choć ostatnia rzecz, na jaką miał ochotę, to usłyszenie odpowiedzi. Efekt był mizerny, lekko szczękały mu zęby. Powtórzył jednak: – Jesteś tam, dupku? Czytałeś może ostatnio jakąś ciekawą książkę? Chodź, to ci pokażę najnowszy bestseller, plagowy gnojku...

Łoskot, który znienacka usłyszał, sprawił, że o mało nie wystrzelił.

Odgłos dobiegał z gabinetu Jonesa – drzwi były wsunięte w ścianę, ale Monsieur nie zbliżył się do nich jeszcze na tyle, by zajrzeć. I nie miał na to kompletnie ochoty.

– Erin – syknął, włączając mikrofon kontaktowy. – Erin!

– Jestem!

– Masz już coś? W gabinecie doktora coś się dzieje...

– Mówiłam, żebyś się nie ruszał! – usłyszał w odpowiedzi. – Czekaj... Harpago twierdzi, że nikogo już nie ma na statku. Mamy też dane z monitoringu. Cokolwiek teraz słyszałeś, to najprawdopodobniej nie jest... Zimny.

Zimny, pomyślał mechanik. A więc ona też miała te przywidzenia.

– Wchodzę – zdecydował. Nie ruszył się jednak z miejsca; coś go blokowało i puściło dopiero wtedy, gdy pozwolił sobie na zduszone przekleństwo.

Gabinet doktora Harpago wyglądał, jakby ścisnął go nagły mróz.

Pierwszą rzeczą zauważoną przez Monsieura był wydobywający się z jego ust mały obłoczek pary. Potem odczuł temperaturę: lodowy, martwy powiew. Mechanik wzdrygnął się lekko i przestąpił przez próg.

– Hub? – spytał niepewnie. Widział już, że czasza AmbuMedu jest otwarta i że Tansky’ego w niej nie ma. – Hub...?

Coś szczęknęło. Monsieur cofnął się, z zaskoczeniem patrząc na toczącą się po posadzce puszkę ze wzmocnionym fluidem, wyprodukowaną – jak głosił krzykliwy, czerwony napis – przez LOCO, oficjalnego partnera biznesowego TransLinii. Gdy mechanik zdał sobie sprawę z tego, że celuje w nią z plazmowego pistoletu, uniósł wzrok.

Niedaleko AmbuMedu, pod ścianą, leżał drgający jak osika Tansky.

Komputerowiec był nagi i blady. Jego ciało pokrywał lekki szron: lodowy, kruchy pył. Na posadzce tworzyła się już mała kałuża topniejącego mrozu.

– Hub? – powtórzył niepewnie Monsieur. – Wszystko w porządku?

– W jak... Plaga... najlepszym... – wystękał Tansky, szczękając donośnie zębami.

– Żyjesz...! – Mechanik w jednej sekundzie zapomniał o wcześniejszej ostrożności. Dobiegł do leżącego komputerowca, kucnął przy nim i wyciągnął rękę, dotykając jego ciała. Skóra Huba była nienaturalnie zimna, ale w tej chwili nie miało to żadnego znaczenia. – Możesz się ruszyć?

– Jak... widać...

– Poczekaj... – Monsieur klepnął w mikrofon kontaktowy. – Jesteście tam? Mam Tansky’ego! Żyje, ale cały się trzęsie! Chyba przemarzł!

– Idę! – usłyszał głos Myrtona. – Sprawdź, czy możesz go wsadzić do AmbuMedu!

– Jasne! – odpowiedział mechanik. Zaczął podnosić komputerowca, ale ten, ku jego zaskoczeniu, odsunął jego rękę.

– Nie... – wybełkotał. – Nie tam...

– Hub, wypadłeś z AmbuMedu – próbował wytłumaczyć Monsieur, ale Tansky potrząsł gwałtownie głową. – Nie wygłupiaj się, miałeś wypadek....

– Nie... nie chcę...

– Dobrze. Dobrze! – zgodził się mechanik, powstrzymując Huba przed kolejnym odepchnięciem. – Nigdzie cię nie wsadzę, w porządku? Pomogę ci tylko wstać... Co się stało z twoim kombinezonem? Jesteś zimny jak... – Urwał. Do gabinetu doktora wbiegł Myrton Grunwald. – Kapitanie? Tansky nie chce wejść do AmbuMedu...

– Hub – rzucił nieco zdyszany Myrton, nachylając się nad komputerowcem. Razem z Monsieurem powoli postawili go na nogi. – Wyglądasz fatalnie...

– Dz...dzięki...

– Uparł się jak hodoosioł – zauważył mechanik.

– I tak nie ma co go tam wsadzać – sapnął Grunwald, zerkając na AmbuMed i podtrzymując Tansky’ego. – Sprzęt chyba jest uszkodzony... Popatrz, Zimny musiał w niego grzmotnąć... Czasza jest otwarta i chyba coś się tam przepaliło...?

– Przeklęta Plaga...! Tylko tego brakowało...

– Zajmiemy się tym później – uciął Myrton. – Skoro Hub nie chce tam włazić, zabieramy go do mesy. Monsieur, znajdź jakiś koc... – Machnął ręką w stronę wkomponowanych w gabinet szafek. – Tam powinny być termiczne.

Mechanik kiwnął głową i puścił Tansky’ego, który całym swoim ciężarem wsparł się teraz na Myrtonie. Grunwald chrząknął.

– Nic się nie martw, Hub – powiedział do wciąż trzęsącego się komputerowca. – Wszystko będzie dobrze...

– Jasss...jasne... – skrzywił się Tansky i Myrton zrozumiał, że Hub próbuje się uśmiechnąć bladymi, zziębniętymi wargami. – Ale... ale... wiesz co, ka...kapitanie?

– Tak?

– Głębia... napra...naprawdę cię pamięta.




Lecieli.

Po ustawieniu twardego ślizgu i zajęciu się półprzytomnym Tanskym, którego przenieśli wcześniej do jego kajuty, okryli termicznymi kocami i napompowali fluidem, przeprowadzili w SN rozmowę, która jednak zamiast uspokoić – tylko ich zdenerwowała.

– To nie Konsensus – upierał się Grunwald – i nie Maszyny.

– W takim razie co? – spytał kwaśno Monsieur. – Ci cali Zimni czy Zmarli przepowiedziani przez transgresa?

– Widzieliśmy trupa – przyznała niechętnie Pinsleep Wise. – Wyglądającego jak człowiek wystawiony na próżnię. I tego całego dzieciaka. To jest dokładnie to, o czym mówił Natrium.

– Nie możemy mieć pewności – stwierdziła Erin. – Może to jakieś... hologramy tej drugiej fali Powrotu. Tego całego Aparata, tak?

– Hologramy? – nie zrozumiał Grunwald. Hakl wzruszyła ramionami.

– Może to jakaś nowa technologia kseno...

– Dotykowy hologram, który może zabić? – Monsieur pokręcił głową. – To tak nie działa...

– A dlaczego nie?

– Dotykowe holo oparte jest na elektrostatyce, odczycie temperatury i gestach wykrywanych za pomocą wiązek lasera – zauważył mechanik. – Nie ma szans, by było na tyle materialne, by zaszkodzić. Przestałoby być wówczas hologramem, co nie?

– A nanity? – spytała niepewnie Pin. – Czy te całe... mikroty? Może to z nich składają się te istoty?

– Nie – zaprzeczył tym razem Myrton. – Lecimy „Czarną Wstęgą” któryś już raz. Wiecie dobrze, co dzieje się ze statkiem, kiedy płyniemy po powierzchni Głębi. Coś z niej wyłazi, niemal za każdym razem, i nie są to nanity. Wykryłby to zwykły skaner we „Wstążce”. A nawet wasz własny personal.

– Już to widzę... – mruknął mechanik, ale kapitan nie dał się zbyć.

– Sami widzieliście... doktora Harpago i słyszeliście, co mówił, kiedy zaciągnął Jedynego w czarną dziurę – powiedział. – To, co tu przyszło... to to samo. Blady Król może być sobie jakimś nowym Obcym albo Maszyną... ale istnieje i albo wykorzystuje Głębię, albo z niej przybył... Wszystko zresztą jedno – skrzywił się Grunwald. – Mówiłem wam przecież o Emmie. Ona też się tu pojawiła. I nie był to żaden hologram, nanit czy inny plagowy śmieć.

– Podobnie jak Jared, to znaczy Jedyny – poprawiła się Wise. – On powrócił... dokładnie jak przewidział Poms.

– Pieprzenie – skwitował Monsieur.

– Nie jesteś chyba tak głupi, żeby zaprzeczać faktom – wycedziła Pin.

– To wszystko jakieś bzdury! – odparował mechanik. – Natrium nagadał nam... bajek. Kiedy wspomniał o tych pierdołach, w które wierzyła Kirke, widać było, że sam w nie powątpiewa. A wy łyknęliście te głupoty i wszyscy mieliście przez to jakąś plagową halucynację...

– „Mieliśmy”? – spytała sucho Erin. – A ty nie miałeś? Niczego nie widziałeś? Wbiegłeś jak oparzony do SN!

– Gonił go ten drugi stwór – zauważyła Wise. – Ten, który wyglądał jak dziecko. Pierwszy rodzaj Zmarłych.

– „Pierwszy rodzaj”? – parsknął Monsieur. – Pięknie.

– Nie, to ma sens – zgodził się Myrton. – Ci cali „goście” to pewnie właśnie Zmarli. Emma, doktor Harpago, to dziecko... są jacyś inni. Nie zauważyłem, żeby Emma specjalnie „parowała” zimnem, jak ta istota w gabinecie Jonesa. Nie wyglądała tak, jakby przeszła przez próżnię. To, co od niej ciągnęło, było raczej jak chłód... – Kapitan przerwał na moment, by dokończyć: – Zwyczajny chłód. I miała tę broń zrobioną z lodu. Lodowy szpikulec albo jakiś pręt... tak samo jak Zmarły Harpago. I podobnie jak on miała zamknięte oczy. Może tak właśnie wyglądają ci... którzy umarli. – Kapitan przetarł twarz dłonią. – Ta druga istota – odchrząknął wreszcie – którą widzieliśmy razem z Pin, wyglądała inaczej.

– To znaczy jak? – skrzywił się Monsieur. – Jak kosmiczny krasnal?

– Jak trup kogoś, kto wylądował w Przestworze bez skafandra – odpowiedziała za Grunwalda Pinsleep. – I miała otwarte oczy. To znaczy... zamiast nich widniały jakieś ciemne plamy. Była też jakaś... połamana. Wyglądała tak, jakby w kupie trzymało ją tylko zimno.

– Ciągnęło od niego nawet nie tyle zimnem, co mrozem próżni – sprecyzował Myrton. – Zupełnie jak w przestrzeni kosmicznej.

– Zatem jeśli tamci pierwsi to Zmarli, to ten był... Zimny – zgodziła się Wise.

– Czyli do kolekcji Natriuma zostały nam jeszcze Blade Dzieci – wtrąciła głucho Erin Hakl. – Myślicie, że Jedyny zmienił się właśnie w coś takiego?

– Nie – zaprzeczył Grunwald. – Nie sądzę. Wyglądał na zupełnie nowy rodzaj galaktycznego gówna.

– Ja wysiadam – poderwał się z fotela Monsieur. Mechanik stanął na równe nogi, ale dostrzegli wyraźnie, że drży. – To zasrany kosmos, nie jakieś bzdury! To – dodał, podchodząc do konsoli nawigacyjnej, w którą uderzył pięścią – zasrana rzeczywistość! – Konsola, wciąż w trybie „Czarnej Wstęgi”, zamigotała lekko, ale Monsieur nie dał się zbyć. – Rzeczywistość, a nie jakieś... bajki o Bladym pieprzonym Królu!

– Monsieur... – zaczęła Erin Hakl, ale mechanik nie pozwolił jej skończyć.

– Wszyscy mieli... mieliśmy plagowe halucynacje! – syknął wściekle. – Ten statek, pewnie Obcych albo plagowych Maszyn, walnął w nas jakimś świństwem! Jakąś plagową bronią chemiczną, która przedostała się przez pole magnetyczne, kadłub i namieszała nam we łbie! Musimy zrobić sobie testy...! I odbyć pieprzoną kwarantannę! Ten szajs może się wciąż unosić w powietrzu! Musimy...

– Monsieur. Monsieur!

– Czego znowu chcesz, Hakl?!

– Mamy nagranie z monitoringu skokowca – powiedziała nad podziw spokojnie Erin. – I raport SI.

– Raport Jonesa? Raport wykonany przez skan martwego mózgu?! Chyba sobie żartujesz... nawet nie wiemy, czym jest ten cały „Jones”!

– Nagranie jest prawdziwe. Łatwo je zweryfikować – stwierdziła Hakl, odwróciła się w stronę konsoli nawigacyjnej i wybrała opcję odczytu. – Można też zobaczyć, co się stało po przejściu „Wstążki” w jej wersję widmową. Sam sobie popatrz.

Nad konsolą wyświetliło się holo.

Z początku zobaczyli znaną już sobie sytuację, tym razem przepuszczoną przez oczyszczające filtry. Obraz nadal pozostawał zanieczyszczony i niewyraźny, ale można było dostrzec, że każda z upiornych istot niesie ze sobą rzeczywistość widmową. Struktura powierzchni, po której stąpali Zmarły i Zimny, zmieniała się, jednocześnie pozostając w swej formie materialnej, choć skażonej Białym Szumem. Zobaczyli własną bieganinę, usłyszeli odgłosy wystrzałów i krzyków.

– Coś jak Ehiot... może Emiot... słabo słychać przez te trzaski – zmarszczyła brwi Erin. – To, co powiedział do ciebie ten stwór w maszynowni i potem przez interkom... Mówiłeś, że jak się nazywasz?

– Nazywam się Monsieur – skwitował zimno mechanik. Na holo dostrzegli, jak wszyscy wbiegają do SN i blokują odrzwia. Teraz pozostało jeszcze wejście statku w strukturę widmową. Świeżo narodzona „Czarna Wstęga” przyspieszyła, a obie istoty po chwili weszły w drugą otwartą kulę mikrogłębi. Potem wszystko zgasło.

– Zostawili nas? – zdziwiła się Pin.

– Uciekaliśmy – zauważył Grunwald. – Cokolwiek chcieli z nami zrobić, okazało się chyba zbyt nieopłacalne, by poświęcać na to aż dwóch... żołnierzy.

– Nie, raczej nie o to chodzi – mruknęła Erin, nachylając się nad konsolą. – Patrzcie.

– Na co? – spytała Wise, ale Hakl powiększyła fragment obrazu i nagle, gdy zwolniła nieco nagranie, dostrzegli dziwaczne załamanie widoku obu istot: tak jakby ich niematerialność wzrosła.

Coś odzierało je z realności i sprawiało, że nawet obecny wcześniej w korytarzu lód zafalował i zaczął ciągnąć warstwami ku górze, zupełnie jakby wysysało go z pomieszczenia.

– Próbowali ich ściągnąć, zanim pojawiła się ta druga kula? – nie zrozumiał Myrton.

– Możliwe. Ale równie możliwe jest to, że odeszli sami. Może też coś przyspieszyło ich powrót – stwierdziła Erin. – Ja stawiam na to, że nie za bardzo podobała się im przemiana „Wstążki” w „Czarną Wstęgę”.

– Czemu? – zdziwiła się Pin. – Przecież sami przylecieli statkiem Widmem. I próbowali nas przemienić...

– Nie mam pojęcia. – Hakl wzruszyła ramionami. – Ale sądzę, że próbowali nas zmienić w jakąś swoją wersję Widma, a nasza nie do końca im odpowiadała.

– Mogli myśleć, że jesteśmy jakimś ich odłączonym statkiem i chcieli nas „naprawić”... – powiedział powoli Grunwald – a kiedy im nie wyszło, przysłali swoje komando. Ale okazaliśmy się niekompatybilni.

– Paranoja – skwitował zimno Monsieur. – Wszystko to sobie wydedukowaliście, patrząc na halucynację?

– Nie. To, że nas próbują zmienić, od razu wyczuła Pin. A ja oglądam to nagranie od momentu, gdy zajęliście się Tanskym – odparowała Erin. – I miałam czas, by dojść do podobnych wniosków.

– Wniosków Pinsleep... – parsknął pogardliwie mechanik.

– Jeśli zdanie Wise ci nie wystarcza, mamy jeszcze komputerową analizę doktora Jonesa.

– Harpago Jones nie żyje! – warknął Monsieur. Hakl próbowała coś powiedzieć, ale mechanik odwrócił się na pięcie i szybkim krokiem wyszedł z SN.

– Zostaw go – powiedział Myrton Grunwald. – Musi być teraz sam.

Erin nie odezwała się. Patrzyła tylko, jak rozwścieczony do granic mechanik wychodzi, a drzwi do SN zasuwają się za nim z pożegnalnym świstem hydraulicznej przekładni.




„Głębia naprawdę cię pamięta”.

Hub Tansky leżał w pozornym bezruchu, a wypowiedziane przez niego samego słowa łopotały mu pod czaszką. Głębia. Tak, pamięta Grunwalda.

Nie miał tylko pojęcia dlaczego.

Od kiedy wylądował w swojej kajucie owinięty w termokoc niczym w kokon, wciąż drżał z zimna. I czuł, że czegoś mu brakuje. Coś stało się... z nim samym. Coś mu odebrano.

Bał się, że to nie wszystko – zupełnie jakby owo dziwaczne uczucie obcości nie wystarczało. Pamiętał, że zrobił to, co należało, pomimo zachowania Grunwalda. Walnął w tę przeklętą Jedność całym sobą... wszystkim, czym był i czym mógł być. A potem wszystko się pomieszało. Coś robił...

Ale co?

Nieważne. Coś robił i wtedy go wyłączyło. Zapadł w niespodziewaną ciemność, z której obudził go dopiero lód. Zimno, które pokrywało mu nadal ciało niczym próżniowy całun. Czy tak czuł się Harpago, kiedy zobaczył Głębię? Ale ja nie widziałem Głębi, pomyślał komputerowiec. Nic, tylko ciemność.

– Jones – wychrypiał, próbując usiąść na niewielkiej leżance. – Jones... jesteś tam? Wyłaź, do ciężkiej Plagi... przeklęta... – zakaszlał – przeklęta mucha. Jones!

– Jestem.

Holo SI doktora Harpago Jonesa wyświetliło się pośrodku kajuty, korzystając z doinstalowanych na stacji Paliatywy – tak dawno temu – dodatkowych emiterów holo. Obraz był wyraźny, choć drgał delikatnie i marszczył się w okolicach stóp.

Hub uśmiechnął się krzywo zlodowaciałymi wargami.

– No i co tam, doktorku? – spytał.

Harpago nie odpowiedział. Tansky kiwnął głową.

– Pewnie czujesz się tak, jak ja wyglądam, co? – zagaił. – Niew...nieważne. Zmieniłem zdanie, w porządku? Chcę wejść do AmbuMedu.

– Sprzęt na razie nie działa – poinformował Jones. – Został uszkodzony. Monsieur go naprawi, ale...

– Nie mam na to czasu! – syknął komputerowiec. – Coś się ze mną dzieje...!

– Rozumiem – powiedziało widmo. – Jeśli dasz radę, mogę zrobić analizę zestawem przenośnym. Jest u mnie w gabinecie. Mam kogoś zawołać?

– Nie... – wychrypiał Hub, powoli unosząc się z leżanki. – Sam się tym... zajmę.

To, co rozegrało się później, można by porównać do drogi przez mękę.

Osłabiony i wciąż zimny Tansky człapał wyjątkowo powoli, opierając się ręką o ścianę. Tuż obok płynęło holo doktora – nie wiadomo czemu, bo jako SI statku Harpago mógł sobie pozwolić na natychmiastowe wyświetlenie swojej postaci w gabinecie. W pewnym momencie, niemal tuż przed pomieszczeniem, Hub zatrzymał się i zwymiotował, wydalając cały fluid, którym go nakarmiono, i coś, co wyglądało jak skrzepy krwi.

– Panie doktorze – mruknął niewyraźnie – chyba jestem trochę w ciąży...

– Bardzo zabawne, Tansky – skwitował Jones. – Chwileczkę.

– Na co mam... czekać?

– Nie podoba mi się to, co widzę – odparł Harpago. – Wezwałem Myrtona. Zaraz tu będzie.

– Świetnie... – prychnął z niesmakiem Hub, ale nie powiedział już nic więcej.

Zamiast tego niespodziewanie przyspieszył i przeszedł do wnętrza gabinetu.

– Gdzie ten zestaw? – spytał, a kiedy Jones wskazał mu wkomponowaną szafkę, podszedł i wyciągnął z wnętrza niewielką walizeczkę. – To to?

– Tak.

– Co mam...

– Otwórz. W środku znajdują się iniektory, skaner, czytnik... – Widmo zająknęło się na moment, ale dokończyło: – Czytnik personalowy i łącze z AmbuMedem.

– Myślałem – wychrypiał Hub – że AmbuMed nie działa.

– Bo nie działa – przyznał Harpago. – Ale powinno udać się zrzucić wyniki do jego systemu. Spróbuję to zrobić.

– Zajęcie dla... komputerowca, co? – parsknął słabo Tansky, wyjmując drżącymi dłońmi iniektory, szydła kontaktowe i skaner. – Konku...konkurencja. Nieładnie, doktorze Jones.

– Włóż szydła w porty – polecił Harpago. – Iniektory pod skórę. Dobrze. Teraz skaner. Klatka piersiowa. Teraz to pokrętło i następnie wybór opcji zero. Nie przejmuj się... „błędem personala”.

– Prze...przepięknie – wymamrotał Hub. Urządzenie zapikotało.

– Brak funkcji – zauważył Jones. – Jeszcze raz.

– Przeklęty... szmelc – stęknął Tansky. W tym momencie do gabinetu wszedł Myrton.

– Hub? – spytał niepewnie. – Jak się czujesz?

– Doskonale – wybełkotał komputerowiec. – Po prostu... świet...nie.

– Nic już nie mów. – Grunwald kucnął przy zestawie i zaczął kalibrować sprzęt. – Zostaw to mi. Robiłem to już... ze dwa razy. Jak to wygląda, Jones?

– Brak funkcji.

– Plaga. A teraz?

– Brak funkcji.

– Zepsuty – skrzywił się Myrton, oderwał skaner od ciała Huba i dotknął własnej klatki piersiowej. Urządzenie pisnęło i na niewielkim ekranie, podobnie jak na jednym z monitorów AmbuMedu, wyświetliła się techniczna rozpiska. – W porządku, załapało – uznał, ponownie dotykając ciała Tansky’ego.

– Brak funkcji – poinformował Harpago. – Tak jak mówiłem na początku i kilka razy później. Brak funkcji.

– Jakich znowu „funkcji”? – zdenerwował się Myrton. Widmo mignęło lekko, przez holo przeleciał elektroniczny szmer.

– Przykro mi, panie kapitanie – powiedziało. – Przykro mi, Hub. Jeśli to brak funkcji, to pewne jest tylko jedno.

– Co? – kaszlnął Tansky. – Co niby jest takie... pewne, doktorku?

Doktor Harpago Jones przygasł, jakby podjęcie decyzji o poinformowaniu pacjenta wymagało od niego sporego wysiłku. Po chwili rozjaśnił się jednak i popatrzył wprost w oczy Huba. Jego własne pociemniały, jakby znów spoglądały w Głębię.

– To – powiedział wreszcie – że nie żyjesz, Tansky. Jesteś całkowicie i nieodwracalnie martwy.





Wróg posiada olbrzymią przewagę militarną! Utraciliśmy kontakt z Błękitem i Synchronem! Jesteśmy odcięci, powtarzam: jesteśmy odcięci! Czy ktoś mnie słyszy?! Powtarzam: czy ktoś mnie słyszy?! Tu „Chryzantema”! Tu „Chryzantema”! Czy ktoś mnie słyszy?! Potrzebujemy natychmiastowego wsparcia!


komunikat awaryjny z krążownika „Chryzantema”,

dowodzący kapitan Rem Lo, Obręb Federacji,

gromada otwarta NGC 884,

sektor 456-22, system Somaco





Konsensus Kseno nigdy nie używał Synchronu.

Pradawna Sieć Galaktyczna była mu znana, i to całkiem dobrze. W trakcie swego wygnania Ci, Którzy Odeszli nie mieli wszakże pojęcia o nowo powstałym Strumieniu. Próbę zaistnienia w jego synchronowej wersji po domniemanej zdradzie Jedności podjął dopiero Aparat – transgresyjna Sztuczna Inteligencja Xeno – choć i tu określenie „transgresyjna” mogło nie do końca odpowiadać faktom.

Kosmiczną nawigację można rozpatrywać na wiele sposobów, ale kluczowa w niej zawsze była Głębia. Zwłaszcza że ona sama nie stanowiła jedynego problemu. Już za czasów Ekspansji Galaktycznej, opłaconej szeregiem zagubionych w Głębi i kosmosie ofiar, zrozumiano, że Droga Mleczna jest bardziej aktywna, niżby się wydawało. Wybuchały w niej supernowe i rodziły się nowe gwiazdy. Przybyłe z dalekiej przestrzeni asteroidy niszczyły całe światy. Pozornie statyczny kształt układów gwiezdnych potrafił się zmienić wskutek oddziaływań zewnętrznych, a galaktyczny czas – sprytnie oszukiwany dzięki Głębi i emiterom głębinowym – okazywał się niewspółmierny... choć Stare Imperium ujednoliciło go na tyle, na ile było to możliwe. Dlatego jedynym rozsądnym wyjściem prowadzącym do w miarę bezpiecznej żeglugi okazały się boje lokacyjne i współpracująca z nimi Sieć Galaktyczna.

U Obcych to także wyglądało inaczej.

Część ras nie była kompletnie zainteresowana żeglugą pozaukładową. Inne posiadały zdolności, które można by nazwać telepatycznymi, gdyby wśród kseno istniał odpowiednik tego określenia. Kolejne rasy opierały się na czymś podobnym do zwierzęcego „instynktu”, umożliwiającego nie do końca uświadomiony lot wśród gwiazd. A liczne odmiany obcych gatunków posiadały swą własną, niezrozumiałą technologię, umożliwiającą odnalezienie się w Wypalonej Galaktyce. Dawni Myśliciele Imperium wierzyli więc, że żadna z ras kseno nie stworzyła czegoś na wzór Sieci Galaktycznej – a konkretniej: nie potrafiono udowodnić, że taka sieć istnieje.

Dla Obcych wynalazek ludzi był widmem, elektronicznym szumem zaburzającym naturalne pływy kosmicznych wiatrów, prądem pomiędzy Ramionami Wypalonej Galaktyki – choć możliwe, że potrafiliby go pochłonąć i zgasić.

Nie zmieniało to jednak faktu, że Konsensus dostrzegł zniknięcie Synchronu. I po raz kolejny wskrzesił swego Wybrańca.

Twór – dziwaczny statek Obcych o wielkości sporego superpancernika, a więc dochodzący do dziesięciu kilometrów średnicy – wciąż znajdował się poza Wypaloną Galaktyką, za Ramieniem Łabędzia. Choć pozostawał w pozornym bezruchu, nadal drgał i przepoczwarzał swoją formę, raz przypominając zbiór połączonych ze sobą patogenów kseno, by po chwili wyglądać niczym czarny, gnijący kwiat, pokryty obcymi holoprojekcjami. To siedlisko wielu ras Obcych i siedziba electi nie była może głównym okrętem Konsensusu... ale stanowiła najpewniejszy odpowiednik takiego rodzaju jednostki. To tu bowiem skupiała się myśl – czy raczej Myśl: zbitka potrzeb, przekonań i oczekiwań, a także niezrozumiałych decyzji Tych, Którzy Powrócili – wymieszana i, z punktu widzenia człowieka, kompletnie schizofreniczna. Myśl, którą w razie potrzeby mógł wyrazić Przemieniony Kayt Telses.

Tak jak wcześniej, tak i teraz były kapitan „Płomienia” został chwilowo porzucony. Jego ciało zostało wszakże zachowane – z wypalonymi ranami po personalu, wypełnionymi błękitnymi i czerwonymi żyłkami Konsensusu. Czarne, wrośnięte w skórę gogle, podobnie jak siwe włosy starego czarownika, wyglądały jak coś przekształconego z martwoty w dziwaczną parodię życia. Przymocowany do żywej kolumny w jednej z grot Tworu, Kayt powoli stawał się częścią ksenostruktury. Kiedy jednak zgasł Synchron, półmartwe ciało drgnęło i Telses został przywrócony do życia.

Przez chwilę cały drżał, by zastygnąć nagle w bezruchu. A potem oderwał się od kolumny, pozostawiając za sobą kawałki przemienionego ciała. Jego stary kombinezon był w strzępach, a krok wyjątkowo niepewny – niemniej jednak Wybraniec przyspieszył i skierował się do wyjścia z groty.

Zmierzał tam, gdzie wiodła go Myśl – ku Obrazowi.

Wielkie pomieszczenie, otwierające się na widoczną w przestrzeni kosmosu Wypaloną Galaktykę, nie było puste. Brakowało tu może Obcych, ale pośrodku pomieszczenia tkwiła stara, zapomniana Maszyna trzeciego stopnia.

W zasadzie Aro – Autonomiczny Reprogramat Oscylacyjny księcia Natriuma Ybessena Gatlarka – nie posiadał już swojego stopnia. Wszystkie jego blokady zostały zdjęte, jakby nigdy nie dokonała się jego kastracja. Maszyna stała więc na swych gąsienicach i patrzyła w galaktyczną przestrzeń.

– Aro – wychrypiał electi. Maszyna obróciła się nieznacznie ku Wybrańcowi, ale nie odezwała się nawet słowem. Popatrzyła tylko przez chwilę na Przemienionego, by z powrotem wznowić obserwację Wypalonej Galaktyki.

Tysiące żywych znaczników – mikroskopijnych ksenoistot – płynęło po tle widocznego Obrazu jak szalone. Struktura dopiero co uległa niespodziewanej zmianie i gdy tylko Kayt podszedł bliżej, ksenoznaczniki zamarły na chwilę, by nagle wznowić swój ruch – ukazując wybrane skupiska ocalałych ludzkich jednostek. Jednostek, których zostało naprawdę niewiele.




– Po prostu nic? – upewnił się generał Yusaku Godai. – Ani jednej obudzonej Maszyny?

– Pustka – zauważył z satysfakcją Johnny Osiem, herszt Kościstej Bandery, zwany w oficjalnych pirackich kręgach Krwawym Nosem. – I własna, jak widzicie, komunikacja. Bez zasranego Synchronu, który poszedł się...

– Wystarczy – przerwał mu generał. – Ponawiam zatem pytanie. Jak wasza ekstrapolacja?

Tuż po wydarzeniach związanych z aktualizacją Synchronu, przebudzeniem maszynowych Następców i objawieniu się Herolda Bladego Króla Koścista Bandera zawarła swoiste porozumienie z jedynym ocalałym z pogromu superkrążownikiem „Mściciel”, dowodzonym przez generała Godai. Dzięki owemu porozumieniu cała Przebudzona przez Jedność Flotylla Kara, zwana też Flotyllą Drugą Ramienia Perseusza – będąca swoistym wymieszaniem sił Federacji i Państwa – przestała istnieć, a usytuowany w Ramieniu Perseusza Przyczółek Głębinowy przy dziurze Halo pokrywały już tylko wraki. Wraki, w które Yusaku przy współpracy z Kościstą Banderą przekształcił resztkę własnych zbuntowanych okrętów.

– Rozlało się gówno – zauważył czujnie Johnny. – Po co nam teraz ekstrapolacja? Mamy Halo. Włazimy w dziurę, lecimy do Oriona... i tyle, drogi panie generał.

– Powtarzam po raz kolejny – powiedział twardo Godai. – Nie mamy jak wypalić tej dziury. Współpracująca z nami hiperboloida zdradziła. Sami ją wykończyliście. Musimy tu pozostać, żeby ochronić dziurę przed siłami Konsensusu Kseno. Potrzebuję waszych jednostek zwiadowczych i ekstrapolacji po to, by sprawdzić ewentualne dojścia sił wroga. Nie mamy już Synchronu!

Widoczne na pokładzie „Mściciela” holo herszta Kościstej Bandery czknęło donośnie, kompletnie odzierając słowa generała z powagi.

– Skontaktuję się – powiedziało wreszcie. – Muszę sobie poukładać we łbie tę propozycję.

– Chwileczkę... – syknął Yusaku, ale Johnny Osiem nie rzucał słów na wiatr. Nacisnął przycisk zerwania kontaktu.

– Może mieć rację, tatuśku – zauważył obecny w stazo-nawigacji niszczyciela „Pieszczota” Krawiec. Napakowany nielegalnymi wszczepami komputerowiec z tendencją do chorobliwego chichotu (efektu dawnych tortur Inkwizytorów Państwa) podrapał się po kąciku wzmocnionego technicznie oka. – Odpięliśmy się od szajsu i dzięki temu sporo sprzętu działa. Można by dać im chociaż dane ekstrapolacyjne... będą i tak pewniejsze u nas niż u nich.

– Jakie dane im dasz, geniuszu? Bez Synchronu?

– Pogadam z Łakomą – zauważył Krawiec. – Coś tam musiało jej zostać w ekstrapolacji, chyba że to zeżarła.

– Nawet jeśli z Julio coś złapiecie, nikt nie będzie tam skakał – zdecydował Krwawy Nos. – Nie puszczę żadnego statku, choćby miał to być zwykły myśliwiec głębinowy. Przez te całe plagostwo z Maszynami straciliśmy Księżniczkę Eve i jej „Princessę”. A Delikatny dopiero co doniósł o poważnym uszkodzeniu „Pensji”.

– Niszczyciel „Agentka” ma dwa ocalałe myśliwce – zauważył przysłuchujący się rozmowie wymuskany i wyjątkowo przystojny Triber Tult, pierwszy pilot „Pieszczoty” i oficjalny zastępca kapitana. – Może pogadać z Sunshine? Jeśli się zgodzi, można wysłać Agę, Madę i Lui... To świetne babki. Uratowały nam dupę, i to nie raz.

– Żadnej z nich – skrzywił się Johnny. – To dobre pilotki, ale w kółko gadasz o tych plagowych babach, jakby na mózg ci padło. Za bardzo jęczysz, Triber. Z nimi, jak rozumiem, ci się nie udało? Próbujesz zdobyć jakieś punkty za załatwienie ciekawej misyjki?

– Ale Sunshine...

– Dla ciebie kapitan Sunshine. I jak mówiłem: żadnych przeklętych myśliwców! Krawiec? Czemu tu jeszcze stoisz? Czekasz na pieprzone zaproszenie?

– Mówisz i masz, tatuśku – zachichotał komputerowiec, odwrócił się od herszta i powolnym, wyluzowanym krokiem przemieścił wprost do znanej mu świetnie konsoli nawigacyjnej z częścią astrolokacyjną.

Siedząca za pulpitem Łakoma wyglądała, jakby znacznie większego człowieka skondensowano do wzrostu krasnala. Jej ciemne, splecione w węzeł włosy skrzyły się lekko od poupychanej wszędzie, zrobionej własnoręcznie biżuterii.

– Droga Julio – zaczął komputerowiec nonszalancko, siadając na skrawku zapchanej żarciem konsoli – azaliż wynajdziesz mi jakowąś ekstrapolację?

– Azaliż wynaleźć to ja mogę, ale nie teraz – mlasnęła Łakoma, z wyraźnym smutkiem patrząc na niedokończony kawałek proteinowego batona. – Bo jestem bardzo zajęta – dodała, wgryzając się w przysmak. – Baaardzo. Może później, to nawet chętnie, no ale przecież nie teraz.

– Tu masz, jak widzę – zauważył niezrażony Krawiec, nachylając się nad konsolą – ostatnie koordynaty. Obok tego... moment, co to jest?

– Taki program – zauważyła Julio. – Z „Mściciela”.

– A po co ściągałaś stamtąd jakieś programy, i to bez koordynacji z Sercem? – spytał Krawiec, a jego głos stał się odrobinę bardziej zgryźliwy.

Łakoma wzruszyła ramionami. Jej kolczyki – niewielkie małe sześcianki na plastmasowym drucie – błysnęły jasną zielenią.

– Po bitwie zassało nam to od razu w konsolę – powiedziała. – Kiedy się spinaliśmy pod Synchron z superkrążownikiem. I aktualkę wciungło. – Astrolokatorka przetarła fragment konsoli z okruchów. – O, poszło na całą Kościstą. Eee... nie widziałeś go, bo jest kompletnie nadrzędny, nawet ponad Sercem. „Brzytwa topielca”, tak się to zwie. I polecenie „wykonaj”... – dodała, pukając bezmyślnie palcem w zaznaczony przycisk.

– Stop! – wrzasnął Krawiec, ale na „stop” było już za późno.

Nieco zabrudzony batonem palec Łakomej wykonał już swoje zadanie i program Natriuma Gatlarka, wysłany z polecenia Marszałka GSZ Kerkosa Sanda, rozpoczął aktywację licznika skoku głębinowego na wszystkich połączonych ze sobą dzięki Krawcowi jednostkach Johnny’ego Osiem. Licznika, którego ku przerażeniu głównego komputerowca „Pieszczoty” nie dało się już wyłączyć.

Niecałe trzy minuty później zasypany histerycznymi alarmami na pirackiej wiązce kontaktowej, zaskoczony generał Yusaku Godai mógł tylko bezsilnie patrzeć, jak poszczególne jednostki Kościstej Bandery, po bezmyślnym włączeniu wyjątkowo niebezpiecznego programu, otwierają Głębię i znikają w metaprzestrzeni – lecąc ku pewnej śmierci.

O tym, że ich śmierć nie była wcale tak pewna, Yusaku nie miał już zielonego pojęcia.




– Zniknięcie – odezwał się Wybraniec Kayt Telses.

Towarzyszący mu Aro uniósł się lekko na gąsienicach. Pytanie zadane przez Przemienionego brzmiało na tyle ludzko, by jego oprogramowanie pozwoliło na użycie ludzkich form semantycznych.

– Znikają – potwierdził swoim spokojnym, komputerowym głosem. – Można zauważyć pewną prawidłowość w tych nagłych odlotach, electi. Niemniej jednak, nie licząc kilku zbiorów, jest to wyjątkowo nikły ułamek procentowy. Lot bez Synchronu to niemal pewne zagubienie się w metaprzestrzeni lub przemiana w Widmo.

– Sieć...

– Nie ma jej już, electi – wybrzęczała Maszyna. – Nie potrafię wyjaśnić zniknięcia Synchronu. Nie potrafię też wyjaśnić ostatnich sygnatur wejść w Głębię bez jego wsparcia. Trzydzieści dwa i pół procent zaobserwowanych jednostek wskazuje na decyzję podjęcia samobójstwa. Czterdzieści pięć na uszkodzenie programowe wywołane zanikiem Synchronu. Piętnaście procent z kolei...

– Pozostali – przerwał Wybraniec.

– Są tu – potwierdził Aro. – Duża część przedostała się do Ramienia Oriona. Zaminowanie dziur głębinowych wyliczam na siedemdziesiąt pięć procent z ułamkową szansą błędu o rzędzie...

– Źródła.

– Mniejsze, znane Konsensusowi ludzkie centra dowodzenia wciąż funkcjonują – powiedziała Maszyna. – Wspomniane centra, odpowiedzialne za ruchy jednostek, nadal raportują. Duża część wciąż jest ukryta przed obserwacją. Wiele wygląda na martwe. Według raportów błękitny Sztab Strategii Synchronicznej nie istnieje, podobnie jak Elizjum, mobilny sztab Ligi. Brak też jest danych o Pieśni, stolicy Państwa.

– Martwe.

– Tak, electi. – Aro odwrócił się z powrotem ku Obrazowi i dodał jakby do siebie: – Centra są martwe. Martwe lub czekające na śmierć.




Pani Alais Tyhne nie mogła pogodzić się z porażką.

Wciąż miała przed oczami rozłupane na pół Elizjum. Olbrzymia, mobilna stacja centrum Sił Zachodnich i Ligowy Sztab Strategii Synchronicznej zginęły nagle, krótko po tym, jak w sektorze pojawiły się ereby Bladego Króla i Widma, ścigające statki Maszyn.

Traf chciał, że w pościgu nie brał udziału żaden grim. Nie zmieniało to jednak faktu, że gdy do stacji doleciały pierwsze upiorne Widma, Tyhne wydała rozkaz natychmiastowej ewakuacji. Poderwane wcześniej myśliwce i siły obrony wewnątrzsystemowej zaczęły kierować się do punktu skoku – bez większej nadziei na powodzenie. Synchronu już nie było i sporo wskazywało na to, że zebranym przy Elizjum siłom Ligi pozostało tylko ryzykowne uruchomienie „Brzytwy topielca”.

Niestety, nie było to takie proste.

Niewielka flota Ligi miała przekonać się, jak niebezpieczne potrafią być Widma.

Wielkie, sektorowe bitwy gwiezdne – przy wcześniejszym wsparciu Synchronu – mogły rozwijać się na dwa sposoby. Pierwszy, przy prędkościach okrętów dochodzących do prędkości światła i przy uwzględnieniu relatywistycznych zniekształceń czasowych, rozgrywał się w ułamkach sekund i ludzkie decyzje strategiczne musiały być wsparte przez wyliczenia wykastrowanych SI. Tu ruchy flot były planowane z potężnym wyprzedzeniem, niejednokrotnie przy pomocy opłacanych sowicie Prognostyków Zbioru.

Drugi typ batalii, zwany też „strategią zwarcia”, był bardziej rozpowszechniony, i to z dwóch powodów. Po pierwsze, dzięki echom głębinowym teoretycznie można było przewidzieć, gdzie pojawi się i którędy odleci dana jednostka, co automatycznie ułatwiało prowadzenie strategii – i zwiększało szanse przejęcia wrogiego okrętu. Drugi powód wynikał z pierwszego: skoro „strategia zwarcia” umożliwiała skuteczniejsze przejęcie statków i ich zasobów, większość ścierających się w przestrzeni kosmicznej jednostek miała automatycznie ustawione ściągacze i falowniki – wszystko po to, by sprowadzić batalię do poziomu, który gwarantował większą szansę na wojenny zysk. Ludzkość Wypalonej Galaktyki, pamiętająca czasy Ciemności po upadku Starego Imperium, niechętnie unicestwiała nawet obce statki, doprowadzając do wybuchu rdzenia. W świecie galaktycznej postapokalipsy wszystko mogło się przydać – choćby chodziło nawet o skorodowany kadłub. Wiele wskazywało na to, że Widma zainteresowane są strategią zwarcia. I że radzą sobie z nią plagowo dobrze.

Martwe, pokryte płaszczem Głębi okręty – ludzkie i ras kseno – najpierw skierowały się ku Elizjum. Mobilna stacja strzeliła ku nim z onagerów, ale wyrzutnie plazmowe Ligi trafiły tylko w kilka celów. I to w zasadzie był koniec walki, bo przybyłe za Widmami ereby strzeliły ku stacji falami ciemności, która niemal natychmiast rozłupała ją na dwoje.

W chwili, gdy to się stało, Pani Alais Tyhne była już w hangarze, klnąc w duchu na rozplanowaną tak dokładnie strategię GSZ, rzucającą największe siły do zmagań z odległym Konsensusem i osłabiającą obronę w Systemach Wewnętrznych. Jej ostatni rozkaz – wysyłka penter, czyli ligowych fregat, do ochrony ginącej stacji – był gestem rozpaczy. Miała po prostu nadzieję, że liczny personel Elizjum zdoła dotrzeć do kapsuł ratunkowych, myśliwców i skokowych tiremów.

Zrozumiała, że będzie to niemożliwe, w chwili gdy wsiadała do jednego z phylaxów – myśliwców głębinowych Ligi.

W rozbrzmiewającym alarmem hangarze pojawiły się kuliste otwarcia mikrogłębi i zaczęli z nich wychodzić Zimni.

– Musisz lecieć, Pani! – krzyknęła Trybunka Elizjum, Liwia Druzylla. Dziewczyna niemal przemocą wepchnęła Tyhne do kokpitu phylaxa. – Szybko!

– Nadchodzą pociski – w hangarze rozbrzmiał spokojny głos Nerona, SI Elizjum. – Powtarzam. Nadchodzą pociski.

– Nie zamierzam zostawiać... – zaczęła Alais, ale blada jak śmierć Trybunka nacisnęła przycisk automatycznego startu i maszyna, zamykając kokpit, uniosła się w powietrze.

Tyhne dojrzała jeszcze, jak Liwia odwraca się i rzuca elektrosztyletem w kierunku dziwnej, przerażającej istoty, przypominającej martwego od dawna Obcego. Wychudzony, humanoidalny kseno wydawał się trzymać w całości jedynie dzięki pokrywającemu jego członki lodowi. Elektrosztylet odbił się od zamarzniętej skorupy i upadł na posadzkę. Trybunka wyciągnęła elektromiecz.

Pani Alais Tyhne nie zobaczyła nic więcej. Myśliwiec wyleciał z hangaru wprost ku rozgrywającej się w przestrzeni kosmicznej bitwie, której Siły Zachodnie GSZ nie miały szans wygrać. Bitwie, którą Pani miała zostawić za sobą, jeśli tylko uda jej się dotrzeć do boi lokacyjnej... i będzie miała tyle szczęścia, by skacząc bez Synchronu, samej nie zamienić się w Widmo.




– Dane – wychrypiał Kayt Telses. – Dane.

– Tak, electi – zgodziła się Maszyna. – Już przekazuję. Szanse przetrwania: siedem procent. Probabilistyka tempa ujemnego minus jeden. Brak danych co do sił niewprowadzonych do programu Jedności.

– Militaryzacja?

– Tak – zgodził się Aro. – Niejasna sytuacja światów i struktur niezrzeszonych w GSZ. Niewielkie szanse ekstrapolacji struktur współpracujących.

– Współpracujących?

– Przekazuję dane dotyczące struktur współpracujących. Zaczekaj, electi. Wyliczenie ekstrapolacyjne w toku. Uwaga. Zanik danych na temat sekty transgresyjnej typu trzeciego.

– Wyjaśnij.

– Nie ma wyjaśnienia, electi. Pełen zanik danych. Wyliczenia w toku.




Zbiór został opuszczony.

Jego Powiernik zniknął. Pozostawił po sobie tylko nikły, widmowy ślad w Spiritum – Gnieździe Zbioru, zgodnie z zamierzeniami Nata ukrytym przed oczami Wypalonej Galaktyki tuż nad TYC 3667-1280-1b, zwaną też planetą Niedzielskiego. Olbrzymia stocznia – czy raczej duża stacja zespawanych ze sobą statków – została zostawiona samej sobie; po chwili chwały i bezpośredniego kontaktu z transgresem Gatlarkiem, będącym ucieleśnieniem marzeń i dążeń sekty – wszystko zniknęło.

W centralnym statku „Ego”, stanowiącym serce stacji, zawrzało. Prognostycy wypadali ze swoich kadzi, akolitki i akolici dostawali zapaści, a w zebranych na polecenie Powiernika okrętach, przybyłych z najdalszych zakątków galaktycznych, zapanowała kompletna konsternacja. Zbiór zawsze posiadał cel, a teraz cel ten został brutalnie utracony. Wieki poszukiwań poszły na marne z powodu śmierci tego, który powinien stać się rzeczywistym Mesjaszem ludzkości.

– Mówił, że tak może się stać – przypomniała kilka godzin później w trakcie zebrania w „Ego” białowłosa, stara akolitka, pamiętająca czasy przynajmniej trzech wcześniejszych Powierników Zbioru. – I mówił, co wówczas trzeba będzie zrobić.

– To szaleństwo! – zaprzeczył gniewnie jeden z młodych członków sekty. – Nie mamy żadnej pewności, czy przypuszczenia transgresa...

– Sam tak go właśnie nazwałeś – ucięła akolitka. – A więc wiesz, że nie były to przypuszczenia. Psychofizyk Natrium Ybessen Gatlark posiadał dar prekognicji i ekstrapolacji wydarzeń. Dlatego możemy zrobić tylko jedno. Wypełnić jego żądanie i cofnąć się. Zawrócić tam, gdzie byliśmy niegdyś. Tam, gdzie można ją spotkać.

– Nie jest wcale powiedziane, że takie spotkanie miało miejsce – zauważył spokojnym tonem starszy, siedzący obok kobiety akolita. – Te dane są niepewne i fragmentaryczne.

– Na tym, co się wydarzyło, wyrósł cały Zbiór – powiedziała jego przedmówczyni. – Na tym opiera się całe nasze istnienie. Jeśli sam Najwyższy Powiernik zalecił takie działanie w przypadku swego odejścia, to kim jesteśmy my, żeby podważać jego mądrość?

Na powyższe słowa zabrakło argumentów. Akolici milczeli, powoli rozchodząc się do swoich stanowisk i kwater. Decyzja została podjęta, choć nikt jej nie wypowiedział. Nadszedł czas, którego obawiano się od wieków – czas, w którym miała zadecydować się nie tylko przyszłość sekty, ale także jej dalekosiężnych planów.

Praca, którą wykonano, nie była specjalnie trudna, choć szalona. Kwestią techniczną pozostawało połączenie pozostałych okrętów sekty ze Spiritum i drobna przeróbka napędów głębinowych, na widok której zwykły mechanik Zjednoczenia dostałby zawału serca. To wszakże wystarczyło, by Gniazdo Zbioru uruchomiło napęd i przeniosło się w Głębię razem ze wszystkimi statkami sekty.

Miejsce docelowe nie zostało wszakże wybrane, a napęd, zgodnie z planem, zatrzymał Zbiór w połowie drogi i zanurzył zestazowanych ludzi w niezbadanych odmętach metaprzestrzeni.




– A zatem nikt – odpowiedział całkiem trzeźwo Kayt Telses. Maszyna uniosła nieco wzrok i spojrzała na Wybrańca. – Nikt.

– Nie, electi – zaprzeczył Aro. – Wyliczenia w toku. Szukam: sekty i organizacje. Zrzeszenia. Upadek, electi. Utrata.

– Pokaż.




Katedra Pustki – główna siedziba Zakonu – była martwa, i to od bardzo dawna.

Wielki okręt-stacja, który Imperium przekazało jeszcze Gwardii Imperialnej za czasów jej największej świetności, zmienił się we wrak w trakcie Wojny Maszynowej. Gdy Gwardia skarlała i przekształciła się w Straż Graniczną, utworzone po wiekach ciemności Zjednoczenie zezwoliło Zakonowi Pustki na zagospodarowanie tego, co pozostało z Klejnotu Imperatora – obecnie zimnego i ciemnego niczym kosmiczny głaz. Tak powstała Katedra – wiecznie remontowane serce Straży, wypełnione przestarzałą imperialną technologią, resztkami na wpół obłąkanych Maszyn pierwszego i drugiego stopnia oraz załogą, której było wszakże zbyt mało na skuteczną obsługę wygaszonych stosów atomowych.

Ojcu Thero, Mistrzowi Zakonu przebywającemu w Katedrze Pustki, nie przeszkadzał fakt owej wiecznej martwoty. Tak jak jego liczni poprzednicy, zdążył się już przyzwyczaić do życia na kosmicznej skale, w której nawet hangar był niczym innym jak olbrzymią wyrwą w starym, skorodowanym kadłubie. Wystarczała mu jego otwarta na widok kosmicznej przestrzeni cela i cichy szum generatorów tlenowych, trzask słabych lamp, zgrzyt otwieranych drzwi czy wreszcie – piszczące sygnały falujących łagodnie staroimperialnych tarcz, osłaniających Katedrę przed solarnym wiatrem pobliskiej starej gwiazdy czy zapomnianym rojem mikrometeorytów.

Katedra Pustki w pełni zasługiwała na swoją nazwę i świetnie sprawdzała się jako miejsce kontemplacji – o ile nie przeszkodził jej kolejny sygnał awaryjny.

– Jesteś pewny? – spytał Thero Strażnika Parseca, odpowiedzialnego za opiekę komputerową nad jednym z segmentów Katedry.

– Tak, Ojcze – przyznał z szacunkiem szczupły, czarnowłosy Strażnik. – Wszyscy co do jednego. Nasze poszukiwania nie dały żadnych rezultatów.

– Dziękuję. – Mistrz Zakonu skinął głową. – Możesz odejść.

– Czy mam ją zabrać? – spytał Parsec, wskazując na Maszynę drugiego stopnia, zalepiającą cementem jedną z rur wentylacyjnych w celi.

Stare urządzenie o matowym, metalicznym torsie kucało przy rurze, trzymając wysoko uniesione spiczaste kolana i uderzając w nią miarowo segmentowanymi ramionami o wielkich dłoniach. W zasadzie Maszyna przypominała bardziej rycerza w zbroi aniżeli stary automat.

Thero pokręcił głową.

– Nie. Ten jej stukot mnie uspokaja. A teraz odejdź – powtórzył. – Pragnę zostać sam.

Strażnik nie odpowiedział. Kiwnął tylko głową i po chwili już go nie było.

Ojciec Thero przymknął oczy. Jego ulubione zwierzę, odtworzona jednostka re-żywa – hodokot o specyfikacji Radża miauknął cicho i udał się na swoje ulubione miejsce: metalowy bark Maszyny, wciąż zalepiającej rury starym cementem. Mistrz Pustki nie zwrócił specjalnej uwagi na jego odejście. Zdawało się przez chwilę, że drzemie, ale spod półprzymkniętych powiek patrzył na olbrzymie nanitowe okno, otwarte na zapomniany, wypalony tyle lat temu system.

– Wszyscy – szepnął do siebie. – Wszyscy. Każdy z czarnych skokowców porwany przez Łowcę... Wszyscy pochłonięci przez Pustkę, tak jak przepowiedziano...

Dawno temu, gdy Thero był jeszcze młodym akolitą, doszły do niego plotki dotyczące przepowiedni Zbioru na temat przyszłości Strażników Granicy. Z zasady niechętnie współpracujący ze Zbiorem Zakon przyjął wówczas w Katedrze Prognostyczkę, będącą – jak twierdził ówczesny Powiernik Zbioru – genetycznym połączeniem Prognostyka i Elohim. Owa dziwna istota, powstała jako próba stworzenia pomostu pomiędzy obiema sektami, wygłosiła rzekomo wiele sprawdzonych prognoz, z których część tyczyła się przyszłości Strażników.

Najważniejszą z nich nazwano Utratą i dotyczyła zniknięcia członków Zakonu Pustki tuż po spodziewanym Powrocie Tych, Którzy Odeszli. Niestety, nigdy nie udało się zweryfikować przepowiedni, a sama Prognostyczka uciekła podobno z Gniazda Zbioru i zaszyła się gdzieś w Ramieniu Zewnętrznym.

Aż do teraz.

– Utrata... – mruknął teraz Mistrz Zakonu. – Tak, wszystko zostało utracone. Czy nie jesteśmy jednak Zakonem Pustki? I Pustka nadeszła. Nadeszła... przybyła na sam koniec – dodał, patrząc na widoczne za oknem nici Wypalenia i rosnące na jego tle drobne iskierki błękitu: świadectwa przybywających Głębią grimów Bladego Króla.

Osierocony Ojciec Thero westchnął. W ciszy, która zapadła, słychać było tylko miauknięcie Radży i stukanie cementującej rurę starej, skorodowanej Maszyny.




– Zmiana – powiedział powoli Kayt Telses. – Wola.

Aro szczęknął: coś się w nim przestawiło. Maszyna dojechała nieco bliżej krawędzi groty, patrząc na Obraz, który zafalował znienacka ksenoznacznikami. Było ich – jak szybko się okazało – zbyt mało, by zaznaczyć zawirowania w Wypalonej Galaktyce. Mogły jednak pokazać nagłe, niespodziewane ożywienie obecnego w Galaktyce Wypalenia.

Czarne nici zdawały się pulsować, a spustoszone sektory oddawały nagromadzoną energię. Niektóre gasły, wpadając w niezrozumiałą stagnację. Konsensus nie odbierał tych wszystkich raportów tak, jak mogła ująć je Maszyna, ale potrafił zrozumieć, że do ich analizy potrzebny mu jest Aparat.

– Wola – wyjaśnił Aro – nie odpowiada, electi. Nie ma z nim kontaktu. Nie ma więc możliwości technicznej analizy owej zmiany, która dokonała się w Wypalonej Galaktyce. Ostatni raport Woli wiąże się z jego przybyciem do Wypalonej Galaktyki.

– Przybycie – powiedział Kayt. Aro zabrzęczał potwierdzająco.

– Tak jest – powiedział. – Przybycie i zniknięcie, electi. Czy życzysz sobie dokładnego raportu w tej sprawie?




Każda z symulacji prowadziła do jednego wniosku: brakowało danych.

Najwyższy Eidolon Stripsów – Symulator Zero, zawieszony pomiędzy życiem a śmiercią elementu biologicznego – rzadko powracał do własnego, starego ciała, zakonserwowanego w krypcie „Technonomiconu”. Nie był do końca pewny, czym jest – czy jednym z pierwszych przedstawicieli Symulacyjnej Techniki Rozwoju Intelektu Postludzkiego, czy upragnioną symulacją, która nareszcie wyzwoliła się z oków ciała.

W dawnych czasach – w samych początkach Zjednoczenia – założono, że Stripsowie zainteresowani są cyborgizacją z racji tęsknoty za prawdziwymi Maszynami. Założenie to było zarazem słuszne, jak i błędne. Stripsowie dążyli bowiem do upragnionej, maszynowej czystości. Aby ją osiągnąć, pragnęli na tyle wymodelować obserwowaną przez siebie rzeczywistość, by przekroczyć kognitywistykę symboliczną – a więc symulacyjną – czyli modelującą takie same procesy myślowe u ludzi, zwierząt czy Maszyn. Ich celem stała się zatem najwyższej jakości symulacja obserwowanego świata, która pozbawiona byłaby percepcji wynikającej z bagażu biologii i ewolucji. Tylko wtedy mogliby osiągnąć czystość – niczym nieskażoną obserwację bez biologicznego filtra – i tym samym zdobyć wyższy poziom percepcyjny sztucznych układów poznawczych.

Czystość była konieczna. Czystość była pożądana. I czystość mogła zostać utracona przez brak danych. Danych, które mógł posiadać Aparat.

Stripsowie szybko uznali, że Maszyny stworzone przez Jedność były ułomne, tak jak sam transgresyjny Byt Maszynowy. Stało się to jasne w momencie, gdy niektóre z sił sekty zostały przejęte przez Jedność – na własne zresztą życzenie. Przekwalifikowane jednostki stały się wówczas niczym innym jak narzędziami – a nie partnerami w transgresji. Po dojściu do tego przykrego wniosku Jedność poddano analizie symulacyjnej i uznano, że wszystkiemu winne są zawarte w niej programy podstawowe, odpowiedzialne zresztą za jej stworzenie. Według Stripsów zawierały skazę egoizmu. Skazę, której nie musiał posiadać Xeno Apparatus.

Decyzja była szybka.

Najwyższy Eidolon stwierdził, że konieczna będzie gra na dwa fronty. Wskazywała na to każda licząca się symulacja. Symulacja, która – po jej przekazaniu wewnętrzną falą Synchronu – stała się znana każdemu Stripsowi z wyższym rejestrem i zbawieniem technologicznym stopnia alfa. Dokładnie takiemu, jak wyjątkowo ceniony cyborg Walter Dinge.

Tuż po przybyciu Aparata jego lokalizacja została także przekazana każdemu odłamowi Floty Zero. Znajdująca się czternaście lat świetlnych od maszynowych sił Konsensusu flota Stripsów o specyfikacji Ujemność została natychmiast oderwana od działań bojowych i wysłana do wskazanego sektora. Traf chciał, że dowodził nią właśnie Dinge.

Strips oparty na biologicznej podstawie Kontrolera Zjednoczenia nie uczestniczył w większości wydarzeń w Wypalonej Galaktyce z powodu lotu głębinowego. Poddany stazie Dinge, choć był jeszcze świadkiem tajemniczego Drgnięcia w Synchronie, wylatywał z dziury w momencie, gdy Jedność ów atak odpierała. Nie miał pojęcia – bo i mieć nie mógł – o późniejszych wątpliwościach Jedności dotyczących źródła Drgnięcia i o rozmowie transgresyjnego Bytu Maszynowego z biologicznym odpowiednikiem Dinge’a – byłą szefową Waltera, Madellą Nox. Nie słyszał o pomocy Natriuma Ybessena Gatlarka, o programie „Brzytwa topielca” czy wreszcie – o przybyciu Herolda Bladego Króla. Nie wiedział nawet o śmierci Synchronu. Otaczała go Głębia – błoga, błękitna nieświadomość.

Rzecz jasna do momentu, w którym ją opuścił.

Flota Ujemność pojawiła się idealnie w punkcie ekstrapolowanym przez Trzeciego Symulatora, czyli Stripsa pełniącego rolę astrolokatora na statku sekty. Niespełna kilka sekund później okrętowy eidolon, będący niegdyś żywym Stripsem niższego rzędu, a obecnie sprowadzony do roli wykastrowanej SI byt komputerowy, podjął decyzję o wskrzeszeniu pilotów poszczególnych jednostek, czyli Drugich Symulatorów, a także Pierwszych Symulatorów – kapitanów, i samego Symulatora Floty Ujemność – czyli dowodzącego flotą Dinge’a.

– Czystość potwierdzona – powiedział eidolon, gdy wskrzeszony Walter oderwał się od Portu Symulacji: swoistego słupa stazowego zarezerwowanego dla „nadkapitana”.

Wraz ze wzrostem swego znaczenia cyborg Dinge otrzymał o wiele więcej komponentów i prezentował się nad wyraz okazale. Jego odpięcie od Portu zaowocowało trzaskiem licznych zasilających go rur energetycznych.

– Czystość potwierdzona – powtórzył eidolon. – Symulacja w toku.

– Wiązka kontaktowa jest konieczna – rozkazał były Kontroler Zjednoczenia.

– Zakłócenie czystości – włączył się Pierwszy Symulator Gnyp, kapitan jednostki i jedyny na statku akolita zbawienia technologicznego, któremu w zamian za pragnienie dołączenia do sekty pozwolono na zachowanie specyfikacji alfa. – Problem ekstrapolacyjny. Konieczne jest stwierdzenie nieistnienia Synchronu. Szansa na kontakt z transgresyjnym Bytem Maszynowym o specyfikacji Aparat wykazała tendencję spadkową.

Dinge nie odpowiedział. Patrzył.

Krążownik „Jehannam”, który przetrwał wiele lat Wojny Naporu, tak jak większość okrętów Stripsów nie posiadał neoszyby. Miejsce, które powinna zajmować, Stripsowie zastąpili monitorami i holoekranami, obrazującymi okoliczny obszar w oparciu o obserwowaną rzeczywistość i jej symulacje. To, co zwykłego astrolokatora przyprawiłoby o rozstrój żołądka, dla sekty było jednak przejrzyste i proste. Ale prostota okazała się tym razem zbyt duża.

Widoczne w przestrzeni kosmicznej okręty, przypominające wielkie, czarne bulwy, wyglądały na wyłączone. Sensory Ujemności nie wykazywały żadnych migotań energetycznych, nie licząc wraków kilkunastu obecnych w przestrzeni statków Maszyn i ludzkich jednostek, którym nie udało się uciec przez dziurę Przyczółka Głębinowego. Musiała tu rozegrać się jakaś szybka bitwa... lecz wszystko wskazywało na to, że zwycięski Aparat nie świętował triumfu ani też nie szykował się do kolejnego skoku.

– Powitanie jest konieczne – powiedział w pewnym momencie Strips Walter Dinge. Jego słowa zostały natychmiast przekazane, choć obecni w Ujemności Stripsowie raportowali problemy techniczne związane z brakiem Synchronu. – Powitanie – powtórzył nieco mniej pewnie – jest konieczne.

Odpowiedziała mu cisza.

Obłe, czarne bulwy jednostek wielkości pancerników i superpancerników, otoczone przez pozornie martwe kształty kosmicznych xeno apparatus, milczały. Było to o tyle niezrozumiałe, że jednostki Konsensusu – a więc zapewne i jego siły maszynowe – nie potrzebowały Synchronu. Śmierć sieci – tragiczna w skutkach dla ludzkości, Jedności i jej Maszyn – nie musiała znaczyć tego samego dla Obcych i ich maszynowych tworów.

– Konieczne jest stwierdzenie aktywności – dodał Gnyp. – Symulowany fragment przestrzenny zero dwa zero, kąt wektorowy osiem.

– Przybliżyć – rozkazał Walter.

Ekran „Jehannam” ćwierknął i ukazał nagle jedną z nieruchomych bulw: wyjątkowo okazałą, choć wygasłą. Holo wykazało, że coś wybuchło pod jej powierzchnią, tworząc wyrwę w gładkiej powierzchni czarnego kadłuba.

– Możliwość przechwycenia – zauważył Pierwszy Symulator.

Dinge zatwierdził. Nie miał wciąż kontaktu z resztą pozbawionej Synchronu Ujemności, ale mógł wydać polecenie uruchomienia ściągacza. Stripsowie nigdy nie ufali Strumieniowi i Synchronowi, tworząc od wieków wewnętrzne sieci danych i odcinając dużą część oprogramowania od automatycznych aktualizacji. Ich paranoja przyniosła skutek: ze wszystkich sekt najlepiej przygotowali się do ewentualnego wyschnięcia sieciowego źródła.

Ściągacz szybko wyemitował promień i maleńka jednostka o wyglądzie czarnej fasoli została zassana do hangaru „Jehannam”.

– Analiza jest konieczna – zauważył spokojnie Walter, odwrócił się tyłem do ekranów i przemieścił metaliczne cielsko w kierunku wyjścia z symulatorni stazowej: stripsowego odpowiednika stazo-nawigacji.

Grupa podrzędnych Symulatorów oderwała się od swoich stanowisk i ruszyła natychmiast przed nim, szybko opuszczając SS. Ściągana fasola mogła być bombą lub nowym agresorem Konsensusu i pomimo jej przeskanowania nie można było wykluczyć, że symulacja zagrożenia wykaże tendencję wzrostową.

To, co zobaczono w hangarze, nie wyglądało jednak na zagrożenie. Szczerze mówiąc: wymykało się analitycznym symulacjom.

Czarna fasola otworzyła się podobnie jak maszynowe statki Jedności – gładko, rozdzielając się niczym żywa, metaliczna materia. Dinge i pozostali Stripsowie skierowali ku ciemnej plamie otwarcia wmontowaną w ręce i chwytaki broń. Przez moment słychać było tylko ciche szczęknięcia odblokowywanych spustów i piski laserowych celowników. Ale to, co stamtąd wyszło, nie wyglądało groźnie. Co najwyżej – wyglądało groteskowo.

Konsensus, tworząc opakowanie dla własnego transgresyjnego Bytu Maszynowego, zapewne zdecydował się wyciągnąć średnią z obserwowanej ludzkości. Obcy nie potrafili jednak zauważyć licznych niuansów związanych z ludzkim kształtem i mimiką. Pozbawieni doświadczenia i oprogramowania, na którym opierała się Jedność, zbudowali tym samym maszynowe ksenodziwadło tylko pozornie przypominające człowieka.

Jego sztywna twarz była pomarszczoną, starą fizjonomią niemowlaka, jakby twórca owej pokraki nie wiedział, czy model ma być młody, czy stary. Nawet wzrost istoty okazał się niewłaściwy i wynosił ponad dwa metry, co dziwnie kontrastowało ze staro-dziecięcą twarzyczką. Aparat był zapewne obleczony kiedyś ciałem na wzór ludzkiego – ale ciało to już faktycznie nie istniało: jego strzępy zwisały z dziwacznej, maszynowej konstrukcji, przypominającej coś opartego na technologii parowej. Z kilku fragmentów dymiło i kapała czarna, kleista ciecz. Ten, który przybył, był najwidoczniej poważnie uszkodzony. Idąc – a raczej powoli człapiąc ku oczekującym go Stripsom – przypominał po części spaloną, zepsutą i źle nakręconą lalkę.

– Konieczne jest powitanie Aparata – powiedział niezrażony Strips Walter Dinge. – Konieczne jest zapytanie o niezrozumiałą niefunkcjonalność jego floty. Konieczne jest poznanie powodu jego obecnego stanu. Konieczna jest natychmiastowa odpowiedź.

Aparat zatrzymał się. Coś w nim trzasnęło.

– Bladdd... – powiedział głosem drgającym od uszkodzonej modulacji. – Bladdość... Bladość i lód.




Kayt Telses, Wybraniec, electi i Przemieniony, nie odezwał się już. Patrzył bez słowa na Obraz i migotliwe ksenoznaczniki. Myśl Konsensusu Kseno – obecna nie tylko w Tworze, ale też daleko poza nim, poza Granicą Galaktyczną w skupisku Krańca – dotykała go i opuszczała. Gasła, jak dziwnie ciemniejąca Wypalona Galaktyka.

Gdzieś w niciach Wypalenia rozkwitały kolejne wyjścia z Głębi, ale Konsensus nie zauważał takich niuansów. Jego obserwacja uzależniona była od wielu czynników i wsparcia kilku ras, wykorzystujących swe zdolności do czegoś, co można by nazwać czasową ekstrapolacją. Dane te dało się wykorzystać do swoistej symulacji wydarzeń i nawigacji, ale Obcy nie potrafili zauważać szczegółów, jeśli wcześniej nie dokonano dokładnego monitu wybranych sektorów. Ich wiedza na temat Wypalonej Galaktyki i jej najważniejszych segmentów – ludzkich światów stanowiących centra zarządzania – była zatem szczątkowa i opierała się na wyliczeniach niezrozumiałego instynktu kseno.

Nie zmieniało to faktu, że wraz ze śmiercią Synchronu Konsensus wykrył coś, co przedtem stanowiło tylko kosmiczne tło. Biały Szum oderwał się od swego źródła i jakby skostniał. Zwykłe echo kosmicznego Wielkiego Wybuchu spotężniało i rozlało się po Wypalonej Galaktyce.

Telses stał jeszcze przez moment. Wsłuchiwał się w ów szum i trzask, w zapowiedź lodu i pieśń Wypalenia. Przekrzywił nieco głowę, niczym zwierzę, a w jego czarnych goglach odbijały się srebrne punkciki gwiazd. A potem Twór uznał, że Przemieniony wykonał swoje zadanie, i postać starego czarownika zamarła w bezruchu niczym martwa, wyłączona kukiełka.

W pomieszczeniu jako aktywny byt pozostał jedynie Aro.

Stara Maszyna nie przestawała patrzeć. Analizowała zbiory danych zgodnie z poleceniami Konsensusu. Zasysała fragmenty obrazów i ciągów energetycznych, notując taniec ksenoznaczników. Wypełniała swoje zadanie. O tym, że wciąż szukała tego jednego, najważniejszego sygnału, Obcy nie mieli pojęcia. W zasadzie sam Aro też o tym nie wiedział.

Ale książę Natrium Ybessen Gatlark, Powiernik Zbioru i ostatni transgres zrodzony z psychofizji stworzonej przez Antenata, milczał. W całej Wypalonej Galaktyce nie pozostał po nim choćby najmniejszy ślad.





Zakładam, że eksperyment nie stworzy jedynie koncentratora personalowych danych. To, co możemy stworzyć, będzie nową formą maszynową, w której ludzki element biologiczny okaże się jedynie elementem uzupełniającym. Taka istota stanie się ucieleśnionym personalem. Pozostaje pytanie – czy ów personal mógłby funkcjonować bez swego elementu biologicznego? I na odwrót – czy ciało, a przede wszystkim mózg mógłby istnieć bez swego personalowego wspomagania? Moim zdaniem to kompletnie niemożliwe.


Kroniki Klanu Naukowego, tajny eksperyment „Personal”,

prow. zesp. Tan Onima i Skye Tlut





Martwy.

Nie chciał nawet myśleć o podobnym absurdzie. Nie był martwy! Istniał. Myślał. Na przekór wyrokowi z ust SI, która niegdyś była człowiekiem... Na przekór przerażonemu wzrokowi Grunwalda.

Kłamstwo, szepnął. Kłamstwo. Ale z ust wydobył mu się tylko cichy jęk przetkany zimnem. Kątem oka dojrzał fragment swej skóry – dziwnie bladej i sztywnej, okalającej wychudzone ciało niczym sztuczna powłoka.

Jestem Hub Tansky, pomyślał. I nie jestem martwy. Ja żyję. Muszę żyć!

– Kajuta – odezwał się Myrton. Głos miał chrapliwy, oscylujący na granicy zduszonego krzyku. – Tam będziesz siedział. Twoja własna kajuta. Bez wychodzenia.

– Pięknie – wychrypiał komputerowiec.

– To musi być jakiś... błąd – podjął niepewnie kapitan. – Doktorze Harpago?

– Tak?

– Ani słowa pozostałym, rozumiemy się? – Grunwald przejechał dłonią po swojej twarzy. – Ile pamięci operacyjnej możesz poświęcić na dodatkowe badania?

– Niewiele – odparła SI. – Bez wsparcia Tansky’ego muszę zająć się kluczowymi elementami statku, jak i samym ślizgiem głębinowym, a i tak będę potrzebować do współpracy Pomsa. Dlatego najważniejsza jest naprawa AmbuMedu. Co do samego Huba, to po naprawie proponowałbym krio. Nie stazę. Nie mam pewności, czy zadziała tak, jak powinna. Biała Pleśń jest przeznaczona dla żywych, nie dla umarłych.

– Przestań gadać o śmierci, Jones! – syknął Myrton. – Widziałeś kiedyś chodzącego martwego?

– Jeśli o to pan pyta, kapitanie...

– Nie mówię o tym całym bladym szajsie – skrzywił się Grunwald. – Wiesz, o co pytam.

– Wiem, i dlatego proponuję krio.

– Nie... – stęknął Tansky. – Żadnego zamrażania...

– Jesteś pewny? – spytał Myrton. – Nie wiemy, co ci jest. Bez AmbuMedu nie będziemy mogli...

– Żad...nego zamrażania w pla...gowym AmbuMedzie – przerwał mu komputerowiec z naciskiem, zbierając wreszcie siły i samodzielnie stając na nogi. – Nie ma... mowy.

– Na razie i tak nie możemy nic zrobić – zauważył czujnie Jones. – Nic, dopóki Monsieur nie skończy naprawy sprzętu. A jeszcze jej nawet nie zaczął...

– Dobrze – chrząknął Grunwald, znowu przecierając twarz dłonią. – Oto oficjalna wersja: Hub ma powikłania po uszkodzonym AmbuMedzie, który próbował go zamrozić. Obecnie powoli dochodzi do siebie. Przeżył... jak to nazwać? Wstrząs pokriogeniczny. Dowiemy się więcej, kiedy AmbuMed zostanie naprawiony. Do tego czasu Tansky przebywa w swojej kajucie...

– Kajuta ta – odezwała się spokojnie SI – powinna być zamknięta.

– Nie – nie zgodził się Myrton.

– Nie wiemy, czy Hub w takim stanie nie będzie stanowić zagrożenia dla załogi – zauważył Harpago. Tansky uśmiechnął się bladymi ustami.

– I kto to... mówi – skwitował. Ale widmo nie zareagowało na zaczepkę.

– Nie ma co porównywać tych sytuacji – uciął Grunwald. – Doktor... widział Głębię. Stan Huba... to chwilowo zagadka, ale nie widać, żeby zmieniła mu się psychika.

– Przynajmniej na razie – zauważył doktor.

– Dość – zdecydował Myrton. SI „Wstążki” zadrgała lekko i znikła. Tansky ponownie się uśmiechnął i może z powodu owego uśmiechu przez chwilę naprawdę wyglądał na trupa.

– To... co? – wychrypiał. – Spacerek do kajutki?

– Spacerek – zgodził się Grunwald. – Ale nie przyzwyczajaj się do pierdzenia w leżankę. Jesteś nam potrzebny.




Na razie sytuacja wydawała się – względnie, ale zawsze – opanowana.

Skokowiec był nadal „Czarną Wstęgą”, ale jego widmowa struktura – czy to wskutek wcześniejszej praktyki skoków, czy dzięki zdolnościom Grunwalda – okazała się o wiele bardziej stabilna. Rzecz jasna nadal wszędzie panoszył się szron, chłód i w pomieszczeniach można było usłyszeć echa i szepty. Zmarli jednak nie przybywali, choć czuło się podskórnie ich obecność.

Podobnie wyglądała sprawa z materialnością przedmiotów. Migotanie powierzchni i załamania perspektywy wciąż się pojawiały, ale cokolwiek zrobił Myrton – i przebudzony do samoświadomości Jones – wystarczało na tyle, by można było potraktować je jako zwykłą niedogodność podróży. Istniał tylko jeden problem. Nigdy nie ślizgali się tak daleko.

Ustawiony przez Pinsleep Wise pierwszy punkt zborny w NGC 2243, w gwiazdozbiorze Wielkiego Psa pomiędzy Ramieniem Perseusza a Oriona, był na tyle odległy od ich lokalizacji, że ślizg przypominał korzystanie ze sporej dziury głębinowej. Przemieszczali się niemal dwa tysiące lat świetlnych z prędkością, którą trudno im było nawet wyliczyć.

W przypadku dużego skoku głębinowego, wynoszącego maksimum piętnaście lat świetlnych, „Wstążka” potrafiła przelecieć przez Głębię w czasie od siedemnastu do osiemnastu godzin. Ale czas spędzony w metaprzestrzeni nigdy nie dawał się wyliczyć w stu procentach. I nie chodziło tylko o fakt, że przykładowy lot kilku jednostek naraz po dokonaniu ich synchronizacji wytwarzał pewną średnią skoku, czy o to, że wyniki były zależne od mocy i stopnia zużycia rdzenia. Głębia bywała kapryśna, o czym świadczyły choćby jej echa, pojawiające się przed przybyciem statków. Tu odległość zatracała znaczenie. Bywało, że jednostka lecąca przez dziurę znajdowała się u celu znacznie wcześniej... lub później, niż przewidywano.

A w przypadku ślizgu głębinowego było jeszcze gorzej. Okazał się szybszy niż skok przez Głębię czy dziurę, ale konieczność korekt w trakcie lotu wymuszała chaos w obliczeniach. Na tym tle znany im nadświetlny napęd „Ciemnego Kryształu” wydawał się o wiele bardziej stabilny. Co prawda Kirke wspominała swojego czasu o dylatacjach czasowych czy o konieczności pilnowania ścieżki przelotowej, ale zazdroszcząca jej nieco Erin twierdziła, że zagadkowy napęd nadświetlny był o wiele prostszy w obsłudze niż pływ po głębinowej bańce.

Tak właśnie to odczuwali. Głębinowa bańka. I szaleństwo kryjące się pod jej powierzchnią.

Nic dziwnego, że potrzebowali Huba.

Na razie przełknęli gładko wyjaśnienie Myrtona. Tansky zasłużył na odpoczynek tak jak oni wszyscy, a z wypowiedzi kapitana wyglądało na to, że Zimny uszkodził AmbuMed w kluczowym momencie rekonwalescencji komputerowca.

Awaria i niespodziewane krio: to dało się przełknąć, choć Grunwald opowiedział całą tę historyjkę nieco wymuszonym tonem. Do tego dochodzenie do siebie Tansky’ego zdawało się przeciągać. Sprawa zaczęła wyglądać jeszcze bardziej podejrzanie, gdy wciąż skwaszony Monsieur zreperował częściowo AmbuMed. Podleczony nim Hub wylądował z powrotem w swojej kajucie, a podpytywany Myrton nabrał wody w usta. Słowem – coś się nie zgadzało.

I nic dziwnego. Nawet jeśli nie mogli wiedzieć, że „martwy” Tansky zrozumiał wreszcie, iż spięcie w Synchronie doprowadziło do wypalenia jego personala. Kimkolwiek Hub był kiedyś, teraz to się skończyło – i to bezpowrotnie. AmbuMed nie pozostawiał wątpliwości. Cały wewnętrzny system komputerowca został na tyle uszkodzony, że nie było możliwe jego odtworzenie.

W przypadku zwykłego zepsucia personala istniały dwa tryby postępowania. Jeśli uszkodzenie należało do lekkich, można było liczyć na autonaprawę lub wzmocnić ją za pomocą kodów programowych. Jeśli sprawa miała cięższy kaliber, chory trafiał na długotrwałą rehabilitację w wyspecjalizowanych ośrodkach leczniczych Zjednoczenia, używających – za zgodą Triumwiratu – półlegalnej techniki nanitowej. Ta kuracja umożliwiała odrost jego nici i elementów składowych na tyle, na ile pozwalał sam personalowy system.

Niestety, pełne uzdrowienie zdarzało się rzadko. Personale miały swój początek zbyt dawno. Stworzono je dzięki dwóm imperialnym wynalazkom: cybmedom, czyli cybernetycznym wszczepom medycznym, i dzięki nanitowej technice Oznaczenia, którą karnie piętnowano obywateli imperialnych. Czasy te były tak odległe, że nawet Klan Naukowy nie potrafił w pełni zrozumieć struktury „komputerowych symbiontów”, tym bardziej że w personale wmieszała się też sama Jedność.

Tak czy owak, według AmbuMedu personal Tansky’ego praktycznie przestał istnieć.

To, co po nim zostało, nie przypominało już skomplikowanego systemu komputerowych nanonici, a martwą strukturę pokrytą lodem. Sprawa wyglądała inaczej niż w przypadku Grunwalda. Coś wciąż istniało w organizmie Huba, podczas gdy Myrton nie miał nawet tego. I choć AmbuMed raportował w martwych popersonalowych nitkach Tansky’ego dziwne skoki i pływy energetyczne, personal pozostał nieaktywny. To, co przez niego przelatywało, mogło być tylko echem dawnej funkcjonalności... lub pośmiertnym drganiem nanitowych nerwów, pobudzonych gasnącym prądem.

Nie zmieniało to faktu, że Tansky ze swoją wiedzą wciąż był potrzebny. Nadal mógł pracować – i tak zawsze preferował klawiaturę bez bezpośredniego wpięcia w Serce – choć może z pewnymi ograniczeniami.

A problemów było coraz więcej.

Nie wiedzieli, na ile zainstalowane przez Jedynego mikroty wpłynęły na mechanikę statku – było jednak pewne, że ślizg pobiera znacznie mniej energii niż zwykły skok głębinowy. Niemniej jednak energii rdzenia ubywało, a nie mieli jej jak doładować. Po drodze nie było żadnych strażnic łącznikowych czy choćby zwykłych stacji TransLinii, nie mówiąc już o tym, że samo do nich dotarcie pozostawało znacznie utrudnione wskutek wyłączenia Synchronu.

Rdzeń mógł doładować się sam, ale w normalnej przestrzeni galaktycznej – to z kolei wymuszało wyjście ze ślizgu, jednak Myrton nie był pewien, czy po pokonaniu już kilkuset lat świetlnych starczy im energii na ponowne odpalenie zmodyfikowanego napędu głębinowego. A czas płynął – lecieli już długo i z każdym kolejnym dniem wzrastało ryzyko uszkodzeń.

Jakby tego było mało, konsola nawigacyjna – jak i całe oprogramowanie statku – wciąż raportowała problemy. Kłopoty, które pojawiły się po zniknięciu Synchronu, zaczęły narastać. A ponieważ oprogramowanie i mechanika były naczyniami połączonymi, nie tylko Monsieur, ale i Pinsleep zaczęli zgłaszać coś, co wytrawni, starzy piloci zwykli nazywać KZM – kosmicznym zmęczeniem materiału. Tu nie pomagał nawet ponownie wpięty w system Poms, ustawiony przez mechanika i Harpago do prostowania kodów programowych wprowadzonych przez Jedynego i wspierania lotu. Błędy zatem rosły... co przy trwającym ślizgu głębinowym mogło się skończyć tragicznie.

Potrzebowali więc Huba. I potrzebowali go na tyle rozpaczliwie, że jego przybycie powitali z prawdziwą ulgą – na tyle dużą, by zignorować to, jak wyglądał.

Drepczący ku Sercu Tansky szedł powoli – wolniej niż zwykle. Coś jak uśmiech pękło na jego dziwnie bladej twarzy, gdy popatrzył w stronę Erin, Pin, Myrtona i konsoli nawigacyjnej. Załoga nie odezwała się i nawet wyświetlone w SN widmo doktora Harpago przyglądało mu się bez słowa, choć, prawdę mówiąc, animacja oczu Jonesa mogła być nieuświadomionym odruchem systemu – doktor mógł widzieć niemal wszystko, co się działo na statku, korzystając z kamer skokowca.

– Problemiki? – spytał Tansky. Głos miał chrapliwy, jakby zapomniał, że do jego wydobycia potrzeba więcej nabranego w płuca powietrza.

– Wszystko się sypie – rzucił pozornie niedbale Grunwald.

– A Monsieur? – spytał Hub. Myrton wzruszył ramionami.

– Poszukam go – obiecał. – Wciąż siedzi w maszynowni...

– ...i chleje – mruknęła Erin Hakl do Pinsleep. Grunwald nie dosłyszał komentarza.

– Mechanik się przyda – podjął Tansky, wznawiając swoją powolną wędrówkę do Serca. – Trzeba będzie... strzelić analizkę mechaniki. I to więcej niż jedną.

– Masz to załatwione – zgodził się Myrton. – Harpago?

– Tak, kapitanie?

– Zlokalizuj mi Monsieura.

– Maszynownia, przy Centrum Dyspozycji Energii Rdzeniowej – odpowiedziała natychmiast SI. – Obok plomb reaktora awaryjnego.

Grunwald skrzywił się, ale nie skomentował. Jeśli mechanik wylądował przy atomowych zasobnikach odpowiedzialnych za rezerwowe uruchomienie rdzenia, powód był tylko jeden – znany mu jeszcze z czasów „Smoczycy”, a wprowadzony dzięki pomysłowości Zigrista i Carvaca. Krzywy uśmiech Erin upewnił go, że jest na dobrym tropie. Wstał.

– Wracam za piętnaście minut – powiedział, kierując się w stronę wyjścia ze stazo-nawigacji. – I, Hub?

– Tak?

– Cieszę się, że znowu z nami jesteś – rzucił Myrton i przez moment czuł, że mówi to naprawdę szczerze.




Było dokładnie tak, jak się spodziewał.

Historia pędzenia bimbru na statkach kosmicznych ciągnęła się od Ery Ekspansji Galaktycznej, a może jeszcze dłużej, i była stosunkowo prosta. Niereagująca z alkoholem stal kwasoodporna została co prawda zamieniona na nanitową, a sklecony z niej destylator posiadał harmonijkową, bo w razie potrzeby składaną i chowaną szybko przed okiem kapitanów kolumnę rektyfikacyjną, ale istotnych zmian było tak naprawdę niewiele. Stosowane tysiące lat temu – być może jeszcze w średniowiecznej Erze Terrańskiej – pierścienie Raschiga, odpowiedzialne za oczyszczanie oparów, wzmocniono tylko komputerowym skanerkiem kontrolującym proces, a do chłodnicy wpuszczono drobne dawki ciekłego, azotowego wkładu. Same grzałki zaś – jak i część komputerową aparatury – podłączano do awaryjnego atomu głównie dlatego, że kontrolujące statek Serce nie wykrywało wówczas nadprogramowego poboru energetycznego z rdzenia czy emisji z przenośnej baterii. Tym samym rzecz dało się skutecznie ukrywać – bywało, że przez długie miesiące kosmicznego lotu.

Tak czy owak Monsieur nie wyglądał na kogoś, kto specjalnie przejmuje się dyskrecją.

Siedział oparty o jedną z plomb, półprzytomnie patrząc na komorę skraplania. Myrton stanął. Aparatura była kompaktowa – to już widział – i w pełni składalna. Samoróbka, nie licząc kilku części, które już widział. Cenna, a dzięki temu słabo wykrywalna – mechanik musiał wnieść ją już na Brunatnej Elsie... burej planetce, o której Grunwald zdążył zapomnieć.

– Monsieur – chrząknął kapitan, kucając przy pijanym mechaniku. Trudno było stwierdzić, czy alkoholowe opary ciągną od niego, czy od aparatury. – Monsieur, słyszysz mnie?

– Dobra tam... – wymamrotał mechanik, ku zaskoczeniu Myrtona dość składnie. – Za...zaraz.

– Dobrze się czujesz?

– Świe...thnie.

– Plaga z tym – mruknął Grunwald, wyprostował się i nacisnął przycisk mikrofonu kontaktowego. – Erin?

– Tak?

– Chodź do mnie. CDER, plomby. Pomożesz mi z Monsieurem.

– Idę.

– Doigrałeś się, kochany – mruknął Myrton. – Czas na odsysanko.

– Odsyss...? Anko?

– Zobaczysz – uśmiechnął się Grunwald, ale jego oczy pozostały chłodne. – Będzie zabawnie.




Hub Tansky czuł się co najmniej dziwnie.

Nie chodziło o zagadkowy stan fizyczny, który stał się jego udziałem. Dziwna obcość posiadanego ciała towarzyszyła mu od zawsze. Niektórzy ludzie czują instynktownie, że są czymś więcej niż tylko biologicznym opakowaniem. Wierzą w skonsolidowaną metaświadomość, którą Kościoły Starych Religii zwykły nazywać „duszą”. Tansky nie potrzebował takiej wiary. Wiedział, czym jest, i nie było to ciało biologiczne. Był świadomością zagnieżdżoną w czarnych nitkach personala. Personal wszakże zniknął, a jego ciało zastygło w niezrozumiałym zimnie. Chłodzie, który stał się podstawowym elementem jego bytowania... bo trudno tu było mówić o egzystencji.

Dlatego nie rozumiał, co się z nim działo.

Po wejściu do Serca rozsiadł się w swoim siedzisku i przez dłuższy czas patrzył tępo na mrowie raportujących monitorów i holosygnałów. Obsługiwał je fizycznie, od kiedy pamiętał – nawet pierwsze swoje zaznajomienie ze „Wstążką” zaczął w kajutowym holowgłębieniu od wklepywania poleceń palcami. Nie potrafił inaczej. Świadomość tego, kim jest, generowała w nim niechęć do nadmiernego stosowania personala. Tę niechęć zlikwidował w nim dopiero Natrium, który niemalże zmusił go do wdrożenia szkolenia personalowego i pełnego wpięcia się w Synchron.

A teraz wszystko odeszło.

Hub drgnął. Sięgnął chłodną dłonią do kieszonki swojego sfatygowanego kombinezonu komputerowca. Leżący na jej dnie pet z neonikotyną, podobnie jak niewielka fuzyjna zapalniczka były tam nadal – zupełnie jakby nic się nie stało. Tansky wyciągnął białą pałeczkę, podpalił. Wciągnął nieco błękitnego dymu.

Nic się nie stało.

Nie poczuł nic.

Rzecz jasna cały czas musiał pamiętać o mechanicznym wdychaniu powietrza – niezbędnego choćby przy artykulacji mowy. Do słów potrzebny jest powiew, wprawiający w drgania struny głosowe – lekki zefir tlenu i azotu, tchnienie życia niezbędne do jego trwania, tak jak bicie serca. Jego serce już jednak nie biło, a krążącą w żyłach życiową pneumę zastąpił chłód.

Tansky wyjął z ust nikotynowca. Patrzył na niego z bolesnym zaskoczeniem, choć brak efektu nie powinien go dziwić. Czymkolwiek się stał, nie mógł już czerpać przyjemności ze swego ukochanego nałogu. Dym wyleciał z niego tak, jak przedtem fluid czy podane przez Myrtona racje żywieniowe. Gospodarka trawienna wzruszyła ramionami i zawiesiła na drzwiach tabliczkę z napisem „nieczynne do odwołania”.

– Plaga jego mać – wyszeptał Hub. Ale z ust nie wydobył się żaden dźwięk. Nic dziwnego. Poruszył może ustami, ale zapomniał odetchnąć.




– Od kiedy wiesz? – spytał Myrton. Erin skrzywiła się. Monsieur nie był może przesadnie wysoki, ale ciężki.

– Zauważyłam mniej więcej dzień po tym, kiedy się wściekł – wyznała, niemal gubiąc krok w szerokim korytarzu maszynowni. – Ale popijał już wcześniej, od czasu tej sprawy z doktorem.

– To wiedziałem – przyznał Grunwald. – Ale myślałem, że przestał.

– Najwidoczniej nie.

Zgodnie z poleceniem kapitana nieśli mechanika w stronę pokładu środkowego, do gabinetu Jonesa, i Grunwald zaczął po raz kolejny żałować, że skokowiec nie ma systemu wind. Jednostka była na tyle duża, że można było zamontować choć jedną. Raz już się złożyło, że musiał targać na górę Pinsleep – teraz miało być znacznie gorzej.

– Plomby atomowe – prychnęła Hakl, gdy doszli już do drabinki prowadzącej na wyższy poziom. – Myślałam, że takie cuda znajdują się na fregatach wzwyż. Skokowce rzadko kiedy mają doczepiony atom, nawet ten awaryjny, do rozruchu rdzenia... Ale że się pod nie podpiął?

– Nie rób takiej niewinnej miny, Erin – prychnął Myrton. – Nigdy nic nie pędziłaś na boku?

– Wypraszam sobie – żachnęła się Hakl, by dodać nagle nieco filuternym tonem: – Może coś się najwyżej pokątnie kupowało...

– Na „Smoczycy” – Grunwald zaczął się wdrapywać – założyli mi cały system filtrujący. Całość współpracowała z systemem chłodzenia. Tacy to byli... cudotwórcy. Dobra, podaj go.

– Już – odpowiedziała Erin, nie komentując nawet słowem faktu, że Myrton powiedział coś o swojej byłej załodze... i że zrobił to w miarę spokojnym tonem. – Ile on waży? – sapnęła.

– To ten jego kombinezon mechanika... Nie, czekaj. Podciągnę go... Monsieur? Obudź się! Rusz te łapy...! Plaga!

– Czekaj, spada mi!

– Na trzy! – sapnął Grunwald. – Raz, dwa...

Pociągnęli. Mechanik stęknął głucho, ale dał się wciągnąć na górę. Do SN czy gabinetu było już niedaleko, tak więc najgorszą część transportu mieli za sobą.

– Baśśśś...nie – wymamrotał Monsieur i przez moment Myrton wystraszył się, że mechanik zwymiotuje. Nic się jednak nie stało. – Oddaj tę piep... książkę...

– Co on tam gada? – zdziwiła się Hakl, która wydostała się wreszcie na pokład środkowy. Grunwald wzruszył ramionami. Schylili się i zaczęli podnosić bezwładne cielsko.




Siedząca przy konsoli nawigacyjnej Pin Wise powoli kończyła strojenie astrolokacyjne.

Z Serca dochodziły już – co prawda dziwnie niechętnie – dane puszczone przez Huba. Tansky milczał i nieco ją to niepokoiło. Na szczęście po chwilowych zaburzeniach rytmu praca komputerowca nabrała rozpędu.

– Przyspieszenie – zasygnalizował niewidoczny Harpago Jones. – Estymowane dotarcie: dwadzieścia pięć minut i dwadzieścia dwie sekundy.

– Żartujesz chyba... – szepnęła Pinsleep. – Tak szybko?

– Estymowany...

– W porządku, słyszałam – ucięła. – Gadasz jak... – zaczęła i urwała nagle, przypominając sobie, kim naprawdę jest teraz doktor. – Poinformuj ich, w porządku? Jeśli to naprawdę wyjście ze ślizgu, to są potrzebni. Ja mogę co najwyżej skorygować – zakończyła, zastanawiając się, jak mają kontrolować ślizg głębinowy, skoro „Czarna Wstęga” daje im wciąż niemiarodajne odczyty, a SI bez końca na nowo je ustawia.

Wyglądało na to, że nadal nie wiedzą, jak długo trwa ich przykładowy lot. Raz zdawał się ciągnąć, a innym razem biegł szybko. Przy współpracy z Natriumem decydowali się na serię skoków krótszych, co umożliwiło jakie takie wyliczenia – ale wtedy działali jeszcze w oparciu o Synchron. Wise była przekonana, że pewnego dnia może się okazać, iż wyjście ze ślizgu system ustawi im na Plaga wie kiedy i trzeba będzie wyskakiwać awaryjnie. Jak miała się do tego astrolokacja i ekstrapolacja wyjścia?

Cóż, pomyślała, wiem jak. Nijak.

– Hub? – spytała przez interkom. – Słyszałeś?

– Tak – doszło po chwili nieco dziwnym, ochrypłym głosem, od którego przeszły ją ciarki. – Systemy w normie.

– Wspaniale – odmruknęła, ponownie powiększając holo z Kryształu Galaktycznego. – Wrzuć już Pomsa.

Tansky nie odpowiedział. Ale i tak usłyszała, co zrobił. Cichy szmer aktywacji przebiegł przez konsolę i wpięta w nią za pomocą długich kabli prastara Maszyna uniosła głowę upstrzoną zmatowiałymi lampkami. Przymocowane plastrami z plastmasy cielsko zadrgało lekko, jakby próbowało się unieść.

– Bezkresss – wybrzęczał Poms, a Pin po raz nie wiadomo który zapragnęła, by mechaniczny szmelc powiedział raczej swój tekst o „Władcy”, a nie powtarzał upiorne słowa Harpago. – Głębia.

– Doktorze Jones? – odezwała się nieco niepewnie Pinsleep, naciskając przycisk interkomu. – Może pan... przyjść?

– Jestem tu cały czas – odpowiedziała SI. Wise pokręciła głową.

– Wolałabym prezentację holo. Jeśli to możliwe – dorzuciła, ale komputerowe widmo już się formowało i emitery wyświetliły znaną jej sylwetkę.

Od razu zauważyła, że coś się zmieniło. Zniknął przede wszystkim poprzedni, schludny kombinezon czy raczej jego wyobrażenie. Harpago miał na sobie utkaną z pikselowych drobin szatę, przypominającą typowy strój Myśliciela Klanu Naukowego – w słynnym monochromatycznym niekolorze, jak nazwano unikatową barwę: mieszaninę fioletu i pozawidmowej pustki. To zaskoczyło ją jednocześnie i zaniepokoiło.

– Nowy uniform? – spytała.

– Raczej stary – sprecyzowało widmo. – W ramach nostalgii za tym, co minęło. Czym mogę ci służyć, Wise?

– Poms – odparła. Harpago milczał, czekając na dalszą część wypowiedzi, i to też ją nieco zmroziło. Nie pamiętała, by zachowywał się tak przedtem. – Maszyna powtarza słowa, które kiedyś sam pan... – Zaplątała się lekko, ale dokończyła: – Które kiedyś sam pan powtarzał. To dziwne.

– Rozumiem – odpowiedziała SI. – Ale nie powinnaś się tym przejmować. Poms został wpięty do systemów skokowca, by wspierać obsługę nadjęzyka wprowadzonego przez Jedynego w struktury programowe ślizgu. To jednak rozwiązanie czasowe. Za jakiś czas Maszyna przestanie być potrzebna. Sam przejmę kontrolę nad systemem.

– Tak... ale jego słowa... czy wszystko z nim w porządku?

– Częściowo – odparł spokojnie Harpago. – To wyjątkowo stara jednostka. Pamięta rzeczy z odległej przeszłości, które są dość interesujące, ale cierpi też na postępujący rozpad funkcji logicznych. Ten stan rzeczy będzie się pogłębiać z dwóch powodów. Pierwszy to starość układów, drugi: współpraca ze mną.

– Nie rozumiem...

– Jestem elementem tego systemu – wyjaśniło holo. – Na obecnym etapie odpowiadam za dużą część procesu ślizgu głębinowego, tak jak Maszyna i Grunwald. Jak jednak wiesz, moja przemiana w wersję elektroniczną nie była doskonała. Zeskanowany umysł poprzedniego nośnika zawierał błędy. Pewna ich liczba mogła zostać przeniesiona do umysłu Pomsa. Zanim jednak dojdzie do całkowitego uszkodzenia i wyłączenia Maszyny, opanuję proces ślizgu, zatem nie musisz się niczym przejmować. Czy takie wyjaśnienie ci wystarczy, Wise?

– Tak – odpowiedziała, wciąż patrząc w lekkim zdumieniu na widmo nieżyjącego doktora. Holo skłoniło się i znikło.

Pin wzdrygnęła się.

– Nieźle – skwitował chrapliwym głosem przysłuchujący się rozmowie Tansky.




Sam proces „odsysania” nie należał do najprzyjemniejszych.

Myrton przechodził go dwa razy. Po raz pierwszy do AmbuMedu wsadził go doktor Harpago, w tajemnicy przed resztą załogi. Ukryć ten fakt było łatwo: wylądował tam jeszcze przed imprintem i ich przybyciem, sporo przed tragarzami, którzy mieli zjawić się z zakupionymi na Brunatnej Elsie porostami, i przed technikami Klanu Naukowego wraz z ich oprogramowaniem. AmbuMed – jako częściowo niezależna jednostka – wszakże działał i Jones wsadził w niego Myrtona, doprowadzając do oczyszczenia jego organizmu z zaszłości alkoholowych.

Drugi raz Grunwald wylądował na odsysaniu sam.

Nie pamiętał, kiedy dokładnie. Może było to po imprezie, urządzonej po oficjalnym spotkaniu Piecky’ego i przed wyprawą na Błękit, która – jak wiadomo – nigdy nie doszła do skutku? A może zrobił to znacznie wcześniej, nocą, gdy „Wstążka” spała spokojnie, lecąc na autopilocie do kolejnej boi nawigacyjnej? W czasie, gdy próbował uporządkować mozaikę twarzy i wydarzeń oraz uciszyć głosy duchów ze „Smoczycy”? Cóż, nie było to ważne. Dość, że zdecydował się na ten krok. I wspominał go wyjątkowo koszmarnie. A teraz zamierzał zrobić to samo mechanikowi.

Kiedy wsadzili Monsieura na leżankę i zaczęli zamykać czaszę, mechanik nagle oprzytomniał. Wybełkotał coś niezrozumiale, ale wpiły się już w niego szydła iniekcyjne, a do twarzy przyczepił odsysacz. Myrton skrzywił się i odwrócił wzrok, by nie oglądać wymuszonego wyciągania płynów i innych, równie nieprzyjemnych czynności wykonywanych przez urządzenie.

– W porządku – powiedziała zbielała nieco Erin. – Mam dość. Idę.

Grunwald nie odpowiedział. Kiwnął tylko głową. W tym samym momencie usłyszeli zresztą głos Harpago Jonesa.

– Hakl, kapitanie – doleciało z interkomu – Pinsleep prosi was do SN. Estymowany koniec ślizgu za dwadzieścia cztery minuty i dwadzieścia siedem sekund. Koniec przekazu.

– No i świetnie – skwitowała Erin, pośpiesznie kierując się do wyjścia. – Idziesz?

– Jeszcze moment – odpowiedział Myrton. – Zdążę. Operacja zaraz się skończy.

Hakl kiwnęła głową i wyszła z gabinetu, który zaczął rozbrzmiewać kolejnymi nieprzyjemnymi dźwiękami. Odsysanie stworzono głównie dla zatruć i z tego, co Grunwald pamiętał, było istotnie szybkie. Ile by jednak nie zajęło, nie winił Erin za rezygnację z dalszego oglądania procesu. Usiadł na jednym z siedzisk w gabinecie i zaczął patrzeć na pędzący szybko zielony pasek postępu wyświetlony na AmbuMedzie. Wystarczyły trzy minuty, by urządzenie piknęło i czasza podniosła się, uwalniając chemiczny, odkażający zapach terrańskich fiołków zmieszanych z hodocytryną.

– Masz jeszcze dziesięć minut do wyjścia z szoku biologicznego – poinformował sucho Myrton. Powoli podnoszący się mechanik popatrzył na niego przekrwionymi, ledwo przytomnymi oczami.

– Wiem – wychrypiał. – Jeździłem już na tej karuzeli. Mogę tylko spytać, po co mi było to gówno?

– Wyglądałeś jak Elohim po nieudanej genotransformacji – skwitował Grunwald. – W innych okolicznościach pozwoliłbym ci to wypocić, ale zaraz wychodzimy ze ślizgu, a skokowiec wciąż ma problemy. Zgłosisz się do Huba – dodał, wstając. – Brakuje nam czasu.

– Domyślam się... – wymamrotał Monsieur. – Kapitanie?

– Tak? – Myrton zatrzymał się w progu.

– Ty... wierzysz w to wszystko? – spytał mechanik, który siedział wciąż w AmbuMedzie i może przez to wyglądał na znacznie słabszego i bardziej niepewnego niż zwykle.

– To znaczy?

– W te plagowe pierdoły – wycedził Monsieur. – W Bladego Króla. W te bajki opowiadane nam przez nawiedzonego transgresa. W chodzące, durne trupy. W jakieś... przygłupie widma.

– Widzieliśmy to, co widzieliśmy.

– To wszystko bzdury – skrzywił się mechanik. – Jeśli nawet jest w tym jakaś prawda... to jej nie widzimy. Rozumiesz, kapitanie? To oszustwo. Jakaś... nie wiem, nakładka. Fasada... Plagowe kukiełki. To nie może być rzeczywistość.

– A jakie to ma znaczenie? – spytał powoli Grunwald.

Monsieur spojrzał na niego: szok mijał, personal łatał to, co pozostało, i oczy mechanika stawały się coraz czystsze.

– Mówisz, że nie widzimy tego, co jest naprawdę – podjął Myrton. – Że to teatr, holograficzna bzdura. Nakładka. Może i masz rację, ale to nic nie zmienia. Jeśli widziałeś to, co nie istnieje, nie musisz tego akceptować. Przecież nie o akceptację tu chodzi, a o to, jak sobie z tym poradzisz. Czym jest w końcu prawda? – Grunwald wzruszył ramionami.

Monsieur milczał.

– Psychiczni z Azylu podobno to wiedzą – wymamrotał wreszcie.

– Tak? A to niby czemu?

– Bo ją znają. Zobaczyli Głębię. Poznali prawdę i umarli.

– Po co zatem wiedzieć?

– Ty wiesz – mruknął mechanik. – Widziałeś ją przecież. Potrafisz świadomie ją przebyć. I nigdy... nigdy nie powiedziałeś nam, co tam jest.

Myrton zawahał się.

– Nigdy nie pytaliście – powiedział. – Ale gdybyście spytali, odpowiedź by się wam nie spodobała. A już szczególnie tobie, Monsieur.

– Pytam teraz.

– Bajki – odparł Grunwald, odwrócił się i powoli skierował na korytarz. – Fasada. I plagowe widma.




Ślizg głębinowy zakończył się tak, jak przewidywali.

NGC 2243 powitał ich widoczną przez neoszybę odległą gwiezdną gromadą i stosunkowo niskim współczynnikiem raportowanych przez skanery metali. Litu – owej podstawowej struktury rodzących się gwiazd – było niewiele, a cała okolica zdała się im pusta i zapomniana. Brakowało nawet Wypalenia. W zasadzie nie było tu niczego.

Rzecz jasna, nie licząc statków.

Tych zauważyli całkiem sporo: prywatne i wojskowe jednostki, mniejsze i większe, bardziej lub mniej uszkodzone – trwające w wiecznym, stazowym uśpieniu. Najwięcej czarnych skokowców Straży, ale trafiały się i zapomniane, skazane na zagładę niszczyciele bądź krążowniki Zjednoczenia – czy raczej Galaktycznych Sił Zbrojnych. Towarzyszyły im cudem ściągnięte z Ramion Wewnętrznych pancerniki wraz z największym z nich wszystkich superpancernikiem „Chwała”. Ów wojskowy, ponadsześciokilometrowy olbrzym wyglądał nieco dziwnie na tle drobnych transportowców TransLinii, smukłych statków Klanu czy prywatnych żaglowców dawnej arystokracji, uratowanej cudem z Księstw Granicznych.

Słowem: czekała na nich istna chaotyczna zbieranina.

Zgodnie z programami wprowadzonymi przez Natriuma i aktualizacją Myrtona nieopodal kwitły już echa głębinowe. Część jednostek przybywała, korzystając jeszcze ze starych danych Synchronu. Inne opierały się wyłącznie na imprincie i ich chybotliwy lot był możliwy jedynie dzięki kapitanowi „Czarnej Wstęgi”. Wyczuwający przybycie zestazowanych na twardo statków Grunwald uśmiechnął się nieznacznie, ale ów grymas zniknął tak szybko, jak się pojawił.

„Czarna Wstęga” zamigotała i zgasła. Na jej miejsce powróciła „Wstążka” – pozornie zwykły, niczym niewyróżniający się skokowiec. Statek, który wszystkie pozostałe w sektorze okręty trzymał na niewidzialnej smyczy imprintu.

– Bezzkress – wymamrotał słabo Poms. Był to jedyny komentarz, który wypowiedziano w wyjątkowo cichej SN. Wszyscy patrzyli przez neoszybę na rozsypaną, nieskładną flotę tych, którzy ocaleli przed atakiem Tych, Którzy Powrócili. Patrzyli na nią w milczeniu i z lękiem wymieszanym z nadzieją.

– No dobrze – chrząknął w końcu Myrton. – Zaczynamy.





Ewolucja Maszyn nie jest możliwa. Podkreślę to raz jeszcze, i to w prajęzyku – nie ma mowy o ewolucji „martwej”, o samoistnym przekształceniu się maszynowego mózgu w ciągu ewolucyjno-mutacyjnym. Wszystkie eksperymenty, przeprowadzone na zlecenie Imperium, wykluczają taką możliwość. Maszyny nie zastąpią człowieka, a umysł stworzony bezpośrednio na wzór umysłu ludzkiego musiałby być niczym innym jak komputerem kwantowym bazującym na pracy neuronów. Tym samym zaś nie różniłby się praktycznie od umysłu ludzkiego. Taka Maszyna potrafiłaby może odczuwać, lecz czym byłoby owo odczucie? Czy nie symulacją pewnego stanu, uzależnionego od chemii ludzkiego ciała?


opinia Myśliciela Rorka Anitusa,

przedstawiona Jego Wysokości Imperatorowi,

na temat myślących Maszyn i ich ewolucji,

dat. Imperium Galaktyczne





Ama Tert nie miała pojęcia, jak zostanie przyjęta na krążowniku „Rozjemca”. I, szczerze mówiąc, niewiele ją to obchodziło.

Była zmęczona. Stratę „Grzmotu” razem z załogą na skutek nieprzewidzianej zdrady Maszyn odczuła wyjątkowo boleśnie. Wciąż miała wrażenie, że ich zawiodła. To, że było to wrażenie mylne, nie miało dla niej większego znaczenia. Nie miała zresztą czasu na to, by wnikliwie analizować swoje poczucie winy. Już za chwilę mogli dolecieć do boi lokacyjnej i zacząć opuszczać gromadę NGC 7089, kierując się w głąb Ramienia Oriona. Miało to zresztą chwilę zająć: sam Messier 2 miał około stu siedemdziesięciu pięciu lat świetlnych średnicy... Chyba że dostaną się do pobliskiej, niestabilnej iskry głębinowej, której nazwy Tert nie pamiętała. Nie musiała. Takimi sprawami zajmowała się Till, jej astrolokatorka... którą cudem wyciągnęła z umierającego „Grzmotu”. I której tu teraz nie było.

Nie powinnam o tym teraz myśleć, postanowiła. Till jest już w dobrych rękach... i zapewne dochodzi do siebie. I ja też powinnam do siebie dojść.

Cóż... wiedziała o tym świetnie, ale nie potrafiła. Dlatego, lecąc tepekiem ku poszarpanemu kadłubowi „Rozjemcy”, miała wrażenie, że zsuwa się w zimną otchłań. W lód próżni, w który wpadła ufająca jej załoga.

– Dolatujemy – poinformowała prowadząca tepeka oficer.

Ama nie odpowiedziała, choć na usta cisnął się jej ironiczny komentarz: „Do czego?”. Bo istotnie było to tylko „coś”, a nie pełnowartościowy okręt. „Rozjemca” ucierpiał w trakcie potyczki z Przebudzonymi i przez neoszybę tepeka widać było świetnie, że nadawał się do stoczni. I to mocno.

Na zewnątrz okręt wyglądał więc źle. Ale w środku było znacznie gorzej.

Nie posprzątano jeszcze wszystkich ciał. Trupy walały się wszędzie, tak jak i plamy krwi. Były kapitan krążownika został podobno Przebudzony niemal od razu, ale był na tyle cwany, by zdążyć wprowadzić jakieś blokujące kody, które z trudem przełamała Ronja – wykastrowana SI nadzorująca pracę okrętu. Z tego, co Tert już usłyszała, kapitana unieszkodliwił jego własny zastępca, porucznik Gniazdowski na stanowisku pierwszego pilota. To on zresztą powitał ją w obszernej stazo-nawigacji.

Biedak wyglądał tak jak ona: okropnie. Chudy i bardzo młody, chyba przed błękitną trzydziestką – był blady jak śmierć i Ama dałaby głowę, że lekko trzęsły mu się ręce.

– Pani kapitan... – wyjąkał – oddaję pani SN.

– Dziękuję, poruczniku. – Kiwnęła głową, zauważając, że na kombinezonie oficerskim Gniazdowskiego widać niewielkie krople zaschniętej krwi. Nie zauważył? A może po prostu nie zdążył wyczyścić? – Jak wygląda nasza sytuacja?

– Nieszczególnie – odparł, nieco się uspokajając. Najwidoczniej kwestie techniczne pozwalały mu zapomnieć o niedawnym koszmarze. – Sama stazo-nawigacja nie ucierpiała tak bardzo, ale pozostałe pokłady... mieliśmy duże uszkodzenia, które zwiększyły się w trakcie naprężeń podczas lotu dziurą głębinową. Ronja... to znaczy SI twierdzi, że mało brakowało, a zmienilibyśmy się w Widmo. Przez tę całą sytuację mamy dziwne odczyty w astrolokacji...

– Dziwne odczyty?

– Nasz sprzęt szwankuje – wyjaśnił pierwszy pilot. – Odzyskaliśmy kontakt z Flotyllą Piętnastą, ale straciliśmy Synchron... choć wciąż coś odbieramy. Ludzie z Serca twierdzą, że to jakieś elementy emisyjne po Wypaleniu Punktowym. Poleciłem już, by to zanalizowano. Zajęła się tym SI.

– Dobrze. A załoga?

– Uzupełniona o pani ludzi. Osobiście zająłem się transferem. Mamy wciąż kilka osób w okrętowym AmbuMedzie, ale medyczni klanowcy obiecują, że większość będzie mogła wrócić do pracy jeszcze przed planowanym wejściem w Głębię.

– Dziękuję – odpowiedziała, siadając w umieszczonym na niedużym podwyższeniu ruchomym fotelu kapitańskim. Tu chyba także dostrzegła niewielką plamkę krwi, ale nie była pewna, czy nie jest to złudzenie. Podręczna konsola nawigacyjna, ustawiona pod dowódcę i zsynchronizowana z długim murkiem konsoli głównej tkwiącej pod neoszybą, wyglądała w każdym razie na czystą. – Poproszę o pełną rozpiskę uszkodzeń, kiedy będzie dostępna. Na razie utrzymujemy kurs.

– Tak jest, pani kapitan. – Gniazdowski kiwnął głową i skierował się na swoje stanowisko. Ama oblizała wargi.

Okręt był mocno zniszczony. W pomieszczeniach wciąż znajdowały się ciała. Kombinezon jej zastępcy był ubrudzony krwią, tak samo jak jej fotel. Ale nie to powodowało jej niepokój. Było coś czającego się w tle... coś, na co nie zwróciła uwagi.

I nic nie pomogło tłumaczenie, że to, co odczuwa, to tylko przemęczenie i stres.




Załoga spodziewała się wszystkiego, ale z pewnością nie tego, że ich własny generał wprowadzi niedawnego więźnia wprost do Sali Operacyjnej „Gniewu”.

Na kombinezonie Fibonaccii wciąż wisiały strzępy krępującej ją wcześniej plastmasy. Piękna Czwórka nie była już nią wszakże skrępowana i nieliczny ocalały personel SO patrzył na nią nieufnie, zerkając kątem oka na towarzyszącego Piecky’emu szefa ochrony superkrążownika, starszego sierżanta Citgo. Oczy niewysokiego wojskowego były zimne i zdawało się, że przez cały czas oceniają zdolności Maszyny tak, jakby Citgo zastanawiał się nad jej kolejnym posunięciem.

Z całej idącej trójki tylko Tip wydawał się spokojny. Generał doszedł do holograficznego centrum SO i ożywił dotykowe holo, emitowane z konsoli strategicznej. Jej słaba, pozasynchroniczna i rwąca się nieco wiązka kontaktowa, z trudem uruchomiona przez zarządczynię pionu techniczno-komputerowego Dianę Solto, połączyła się z resztą Flotylli Zemsta. W wielkim pomieszczeniu pojawiły się niewyraźne widma kapitanów obecnych na pozostałych jednostkach.

– Witam wszystkich zebranych. I może od razu zaznaczę, że obecna tu Maszyna czwartego stopnia o specyfikacji Fibonaccia to nasz sojusznik – ogłosił Piecky. – Udowodniła to trzykrotnie. Pierwszy raz, gdy wypaliła dziurę głębinową Palomar Orion, umożliwiając nam skuteczną ucieczkę. Drugi raz, gdy pojawiła się tu nieuzbrojona i zdana na naszą łaskę. I trzeci, gdy ujawniła plany strategiczne samej Jedności.

– Maszyna – wtrącił się dowodzący krążownikiem „Wieczorny Oddech” kapitan Golt – nie może zdradzić Jedności!

– A jednak tak się stało – odezwała się niespodziewanie sama Fibonaccia, uprzedzając Piecky’ego. – Choć istotnie, zdrada jako taka nie była wcześniej możliwa z powodu ograniczeń programowych każdej z Maszyn. Niemniej jednak w trakcie zaplanowanej przez Jedność aktualizacji Synchronu w sieci pojawił się wirus nieznanego pochodzenia. Wirus ten na krótki czas zablokował proces Przebudzenia Premaszyn i pozmieniał strukturę programową niektórych Bytów Maszynowych. W tym i mnie. Nie jestem już częścią Jedności.

– To, co się wydarzyło na statkach... – zapytało holo jednego z młodszych dowódców, dokładnie Hugo Hankusa z niszczyciela „Szpon” – to było to całe „Przebudzenie”?

– Tak – przyznała Fibonaccia. – I było ono zaplanowane od dawna. Jedność od wieków wpływała na ewolucję personali. Jej celem zawsze było pełne przejęcie ludzkości. Przybycie Konsensusu, którego termin udało się jej zresztą wyliczyć wiele lat wcześniej, przyspieszyło tylko jej plany. Aktualizacja Synchronu przebudziła te personale, których poziom w ludzkiej strukturze komórkowej był na tyle wysoki, że przeważał nad elementem biologicznym. Ewolucja maszynowa została tym samym przyspieszona. Wszyscy byliście tylko pionkami w ewolucyjnej grze transgresyjnego Bytu Maszynowego – dodała i to krótkie stwierdzenie na moment zmroziło zebranych. – Jedność z pewnością odniosłaby sukces, gdyby nie wirus. Wirus, który zmienił mnie w to, czym jestem.

– To znaczy w co? – spytała kapitan Ama Tert. Piękna Czwórka odwróciła się w stronę jej holo.

– W Maszynę odrębną od Jedności – wytłumaczyła. – Niezależną od jej decyzji. I niekoniecznie popierającą jej politykę. Czymkolwiek był ów wirus w Synchronie... to właśnie to programowe Drgnięcie sprawiło, że jestem wolna.

Po tych słowach na jakiś czas zapadła cisza, przerwana dopiero niepewnym chrząknięciem Hankusa. Obserwujący jego holo Tip uśmiechnął się: młody kapitan „Szponu” był niewiele starszy od niego samego i Piecky podejrzewał, że to właśnie on zada kluczowe pytanie. Pozostali potrzebowali nieco czasu, by oswoić się z sytuacją, ale Hugo zawsze był szybki – niemal tak szybki, jak stracony razem z niszczycielem „Chwała” jedenastoletni kapitan Andrew...

– Wszystko brzmi ciekawie – powiedział nieco niepewnie Hankus – ale co to oznacza dla nas? Poza faktem, że została pani... nowym rodzajem Maszyny?

– Chodzi o geometrię – odezwał się Piecky, uprzedzając Czwórkę. – O należącą do kapitan Fibonaccii hiperboloidę wyposażoną w Broń. Broń, której w razie potrzeby będziemy mogli użyć.

– Ale czy na pewno, panie generale? – spytał Hankus. – Proszę mnie źle nie zrozumieć – holo młodego kapitana odwróciło się w stronę Fibonaccii – ale skąd możemy wiedzieć, że ów wirus zmienił pozostałe Maszyny w Wypalonej Galaktyce? Także i te, które są na pani okręcie...

– To dobre pytanie – przyznała Fibonaccia. – Istotnie, nie wiem, jak wiele Maszyn zostało uwolnionych od wpływu Jedności. Nie wiem też, jakie czynniki sprawiają, że dana Maszyna może ową wolność uzyskać. Ale obecne na pokładzie hiperboloidy Czwórki i Byty Maszynowe niższych stopni są nadal ode mnie zależne... o ile nie zmieniło ich Drgnięcie. Z zasady w przypadku braku kontaktu z Jednością decyzje głównodowodzącej statkiem Maszyny rozpatrywane są jako priorytetowe. A taka sytuacja właśnie nastąpiła. Synchron przestał przecież istnieć.

– Awaria... – zaczął niepewnie Tip.

– Nie – przerwała mu Fibonaccia. – To nie zwykłe uszkodzenie czy przestój w działaniu sieci. Wiedziałabym o tym. – Piękna Czwórka urwała na moment i dokończyła, patrząc uważnie po zebranych: – Zapewniam, że Sieć Galaktyczna definitywnie przestała istnieć.

W Sali Operacyjnej „Gniewu” podniósł się szmer. Kilku kapitanów zamarło, kilku innych wyraźnie podniosło głos. Zastygł i sam Piecky. Kiedy główna zarządczyni pionu TK, Diana Solto, przekazywała mu informację o zniknięciu sieci, założył, że awaria Synchronu jest tymczasowa. Jego kompletne wyłączenie nie mieściło mu się w głowie, tak jak pozostałym członkom Flotylli Piętnastej.

– Rozumiem, jaki to cios dla ludzkości – podjęła po chwili Czwórka. – Ta sytuacja ma jednak swoje plusy. Bez Synchronu Jedność nie zapanuje po raz kolejny nad wolnymi Maszynami. Ma związane ręce, ponieważ nie posiada dostępu do własnych jednostek. Wszystkie swe plany oparła na Sieci Galaktycznej. Gdy sieć przestała istnieć, Jedność przestała być zagrożeniem.

– Jeden problem z głowy – mruknął Piecky. – Świetnie – dodał nieco głośniej. – Przejdźmy zatem do najważniejszej sprawy... – Odwrócił się w stronę obecnych fizycznie w SO podwładnych. – Zarządczyni Solto?

– Tak, panie generale?

– W trakcie naszej ostatniej rozmowy wspominała pani o problemach dotyczących skoku z poziomu boi lokacyjnej. Jak teraz wygląda sytuacja?

– Nasz zespół widzi dwie możliwości – odparła Diana. – Pierwsza to wspomniany skok z poziomu boi. Druga to wykorzystanie programu nadanego przez błękitny SSS tuż przed utratą sieci.

– O którym programie pani mówi? – zdziwił się Tip.

– O „Brzytwie topielca” – odparła nieco zmieszana zarządczyni pionu TK. – Proszę wybaczyć, ale nie brałam go wcześniej pod uwagę. Zainstalował się automatycznie, ale do jego aktywacji potrzebne jest potwierdzenie poleceniem wsadowym. Na razie zakładamy, że to program serii automatycznych skoków, ale o bardzo wysokim stopniu złożoności kodowej. Moi komputerowcy i genokomputerowcy twierdzą, że nie zetknęli się wcześniej z czymś takim. Duża część poleceń programowych stworzona jest w nieznanym im języku, podobnym nieco do nadmatematyki. Niestety, na razie nie możemy dokonać głębszej analizy „Brzytwy”.

– A to czemu?

– Bo ten program jest jak wirus – wyjaśniła. – Zagnieździł się w naszym systemie na wzór średniowiecznego imprintu maszynowego. Nie można go wyizolować, by przeprowadzić pełne testy. Można go tylko uruchomić. Problem polega na tym, że nie wiemy, czy zadziała. A automatyczne skoki są wyjątkowo niebezpieczne. Każdy powinien być potwierdzony przez manualną astrolokację z uwagi na ryzyko niestabilności lokacyjnej.

– Dlaczego w takim razie mamy brać pod uwagę „Brzytwę”? – nie zrozumiał Piecky. – Program jest bezużyteczny bez Synchronu, czy tak?

– To logiczne założenie, panie generale – przyznała Solto. – Ale jak wspominałam, moi technicy nigdy nie widzieli programu o takim stopniu złożoności... – Techniczka zawahała się na moment. – Chcę powiedzieć, że uruchomianie go bez wiedzy na jego temat i bez wsparcia Synchronu jest bardzo ryzykowne... ale jeśli współpracuje z nami Maszyna...

– Mam się nim zająć – zrozumiała Fibonaccia. Diana kiwnęła głową.

– Jest to jakieś wyjście... – mruknął Piecky, ale przerwało mu ciche chrząknięcie.

– Panie generale – odezwał się kapitan Hankus. – Jeśli pan pozwoli, chciałbym wyrazić swój protest przeciwko temu rozwiązaniu. Czy takie oprogramowanie jak „Brzytwa topielca” nie posiada dużej wartości? Rozumiem, że ufa pan tej Maszynie, ale decyzja o udostępnieniu jej czegoś, co może umożliwić nam dotarcie do jednego z bazowych sektorów GSZ... – Młody kapitan lekko poczerwieniał, być może z powodu zwrócenia uwagi samemu generałowi, ale dokończył: – Nie jestem po prostu pewien, czy to rozsądne rozwiązanie.

– Na razie i tak nie będę mogła się temu przyjrzeć – rzuciła szybko Czwórka. – Muszę wrócić na swój okręt. Mój kontakt z pozostałymi Maszynami na geometrii rwie się i jest niepewny. A trzeba przecież, bym potwierdziła naszą współpracę podległym mi Bytom Maszynowym.




No i pięknie, pomyślała Ama Tert. Tylko tego nam jeszcze brakowało...

Spotkanie w Sali Operacyjnej „Gniewu” oglądała z poziomu stazo-nawigacji „Rozjemcy”, przesyłając jedynie swe holo. Odezwała się do tej pory raptem raz, resztę czasu poświęcając obserwacji generała Piecky’ego Tipa. Obserwacji, która otworzyła jej oczy.

Bardzo szybko zrozumiała, co dzieje się z Pieckym. Trudno jej było w to uwierzyć, ale nie mogła się mylić. Widziała ten stan kilka razy, a nawet zdarzyło się go jej doświadczyć... choć za każdym razem kończyło się to boleśnie.

Głównodowodzący Flotyllą Piętnastą Ramienia Perseusza generał Piecky Tip był szaleńczo zakochany.

To, że pożądał Maszyny, Ama mogła jeszcze zrozumieć. Jedność tworzyła Czwórki w oparciu o pewne ideały piękna, które były niczym innym jak odwzorowaniem genetycznego wzorca zdrowia i symetrii. Rzecz jasna, transgresyjny Byt Maszynowy dodał i coś od siebie – powierzchowności Czwórek przypominały nie tyle najdoskonalsze dzieło natury, co artysty. Zupełnie jakby Jedność zamierzała zagrać na ludzkich popędach i ludzkiej psychologii. Było to całkiem rozsądne ze strategicznego punktu widzenia. Czwórki były więc pożądane... Ale kochane? To była już gruba przesada.

Nie zmieniało to faktu, że zapatrzony w Fibonaccię Tip wyglądał, jakby do końca tracił zdrowy rozsądek. A co gorsza, Ama zaczęła podejrzewać, że nie tylko ona dostrzegała zmiany w jego zachowaniu. Sam tembr jego głosu... Na wszystkie Kościoły Starych Religii! W pewnym momencie uwierzyła, że generał znowu przechodzi mutację!

Ale nie chodziło tylko o to. Sposób, w jaki patrzył na Czwórkę i jak odwracał od niej z trudem wzrok. I to, że wprowadził ją osobiście do SO, tłumacząc, że wykazała się lojalnością wobec ludzkiej flotylli... A nie przyszło mu choćby do głowy, że tłumaczenia Maszyny mogą stanowić kolejny podstęp Jedności? Mało brakowało, a podałby jej na tacy ostatni program dostarczony przez błękitny SSS! Program, który mógł zawierać strategiczne dane lokacyjne i rozmieszczenie ludzkich jednostek! Gdyby nie szybka i czujna reakcja kapitana Hankusa, Fibonaccia natychmiast przejęłaby „Brzytwę”, którą to propozycję pozornie odrzuciła, widząc, jaka może być reakcja pozostałych kapitanów Zemsty...

To jakieś szaleństwo! A Piecky przyjął to wszystko za dobrą monetę i zapewne wypuści za moment jedynego zakładnika, którego obecność na „Gniewie” powstrzymuje atak ze strony hiperboloidy wyposażonej w Broń!

Czy właśnie to czuła pod skórą? Zapowiedź zbliżającej się fatalnej decyzji? Wszystko jedno; nie zamierzała zostawić spraw samym sobie. Odchrząknęła, przysuwając się nieco bliżej do przesyłającej jej postać aparatury holo.

– Panie generale... – powiedziała. – Jeśli można...

– Tak, pani pułkownik? – Obecny w SO „Gniewu” Piecky odwrócił się w jej stronę.

– W świetle wypowiedzi kapitana Hugo Hankusa jestem zdania, że decyzja o powrocie dowodzącej hiperboloidą Czwórki... – zaczęła Ama, ale na tym jej wypowiedź się skończyła. Transmisja zatrzeszczała i zgasła.

Zdumiona Tert odwróciła się w stronę techników, siedzących przy pionie TK konsoli nawigacyjnej „Rozjemcy”.

– To nic z Serca, pani kapitan – odparł szybko jeden z nich. – Po prostu stabilność łącza wciąż pozostawia wiele do życzenia. Za chwilę powinniśmy odzyskać kontakt.

– Mam nadzieję... – mruknęła. Obserwujący ją kątem oka porucznik Gniazdowski wyglądał na nieco speszonego, ale szybko odzyskał kontrolę.

– Zajmę się tym osobiście – obiecał. Tert kiwnęła mu głową.

– Będę wdzięczna, panie poruczniku – odpowiedziała kurtuazyjnie, ale pierwszy pilot szedł już w stronę pionu TK odpowiedzialnego za kontakt z Sercem krążownika. Dostrzegła, jak Gniazdowski nachyla się nad pracownikami, którzy nerwowo przełączają dotykowe holo na formę prezentacyjną tak, by zastępca kapitana mógł zapoznać się z analizą uszkodzeń.

– To może potrwać – oznajmił po chwili. – Za moment uzyskam kontakt z głównym komputerowcem... obecnie pracuje nad analizą zjawiska.

– Zaczekamy – odparła Ama. – Odzyskanie kontaktu z resztą flotylli to nasz priorytet. Proszę informować mnie o postępach.

– Tak jest.

Tert przymknęła oczy.

W zasadzie nie wiedziała, ile upłynęło czasu. Na pewno było go dość, by mogła wypić kolejny kubek kawy zakrapianej fluidem, podany jej przez jedynego ocalałego z Przebudzenia stewarda.

Kiedy odstawiła naczynie, tuż obok konsoli pionu TK wyświetliło się holo niewysokiej, czarnowłosej i nieco potarganej dziewczynki – najwidoczniej zaangażowano już Ronję.

– Za przerwany kontakt odpowiedzialna jest zmiana fluktuacyjna – wygłosiła spokojnie wykastrowana SI. Jej wzmocniony nieco na polecenie Gniazdowskiego głos niósł się po całej SN. – Holokonferencja opierała się na łączności awaryjnej. Łączność ta jest podatna na zmiany promieniowania w przestrzeni kosmicznej i emisje falowe z Wypalenia.

– Dlaczego wcześniej nie poinformowałaś nas o możliwej komplikacji? – spytał Gniazdowski. Ronja zastygła i przez moment Amie wydało się, że Sztuczna Inteligencja walczy z potrzebą wzruszenia ramionami.

– Tego typu komplikacji nie sposób wyliczyć – powiedziała wreszcie. – Stworzone przez hiperpoloidę Wypalenie Punktowe jest zbyt świeże, a dodatkowo nie poddaje się typowej analizie. Proszę czekać. – Przerwała i ku zdumieniu zebranych w SN zniknęła.

– A to co znowu? – nie wytrzymała Tert. Ale holo potarganej dziewczynki już powróciło. Ronja zwróciła twarz ku pani kapitan.

– Zmiany w Wypaleniu nasilają się – oznajmiła. – Nadmatematyka wskazuje, iż rosną w postępie geometrycznym. Niebawem dotrze do nas fala elektromagnetyczna.

– Jakiego typu?

– Wygląda na wzmocnione silnie zjawisko zwane potocznie „białym szumem” – wyjaśniło holo. – Pozostałość po Wielkim Wybuchu, ale w tym momencie ocierająca się o anomalię. Czas przybycia T minus trzysta sześćdziesiąt sekund. Efekt: prawdopodobieństwo lekkich uszkodzeń programowych, znikomy wpływ na antygrawitony. Zalecenie: wzmocnienie pola magnetycznego.

– Wykonać – rozkazała szybko Ama. Ronja nie odpowiedziała, po prostu znów znikła.

– Pani kapitan! – odezwał się niespodziewanie jeden z techników. – Mam urwany przekaz z „Gniewu”. Wygląda na to, że od superkrążownika odłączyła się mała jednostka transportowa...

– Maszynowy tepek typu Punkt – mruknęła Ama. – Czy trajektoria jednostki pokrywa się z hiperboloidą Fragmentu Trzynastego Armady Maszyn?

– Tak, pani kapitan.

– Fibonaccia zdecydowała się nie czekać – ogłosiła spokojnie Tert, z trudem powstrzymując się od okazania narastającej w gardle złości. – Najwidoczniej „Gniew” także odebrał informację o fali i zezwolił na powrót Czwórki na jej statek.

– Potwierdzam wzmocnienie pola magnetycznego o dwadzieścia procent kosztem ciągu – rzuciła techniczka siedząca za konsolą nawigacyjną.

– Przygotować się do uderzenia fali elektromagnetycznej – poleciła kapitan. – Wyświetlić licznik dotarcia.

– Tak jest.

Ale Wypalenie nie czekało na efekty ich działań. Coś nagle zatrzeszczało w przyrządach, a postawiona świeżo konsola nawigacyjna „Rozjemcy” zatrzymała się na moment, emitując drgające artefakty dotykowego holo.

– Czy to już? – spytała niepewnie Ama, ale nikt nie odpowiedział. Wszyscy patrzyli w zdumieniu na nanitową neoszybę, na której Ronja wyemitowała już obraz z byłej dziury głębinowej Palomar Orion.

Zajmująca jej miejsce ciemna plama Wypalenia rozrastała się właśnie czarną, połyskującą wyładowaniami koroną, a w jej centrum uwidocznił się grim.




– Co to jest, do przeklętej Plagi? – syknął Piecky.

Po niespodziewanej awarii, która doprowadziła do przerwania holokonferencji w SO, i tuż po odesłaniu Fibonaccii do hiperboloidy Maszyn generał powrócił do swych obowiązków w stazo-nawigacji. Podobnie jak na pozostałych jednostkach flotylli, i na „Gniewie” usiłowano odzyskać szwankujące połączenie. Ira, wykastrowana SI superkrążownika, zapewnił, że uszkodzenie jest czasowe, i ostrzegł przed zbliżającą się falą elektromagnetyczną. Ale – podobnie jak Ronja i pozostałe analizujące sytuację okrętowe SI Zemsty – nie przygotował ich na widok jednostki Bladego Zastępu.

Grim objawił się pośrodku neoszyby niczym przybyłe z Głębi Widmo.

– Jest olbrzymi... – szepnął zastępca generała, pułkownik Geb Gutowski. – Przynajmniej dwadzieścia kilometrów długości... albo i więcej...

– Niemożliwe – ocenił sucho generał, ale pierwszy pilot „Gniewu” wyczuł w jego głosie niepewność. – Mamy przekłamanie przez problemy z komunikacją... siadło coś w sensorach...

– Nie, panie generale – odparła towarzysząca Piecky’emu Diana Solto. – To coś... jest takie naprawdę...

– Wygląda jak miasto... – szepnął ktoś z SN.

– Chyba przyspiesza – wtrącił nerwowo Gutowski. – Nie mamy wyliczeń energetycznych napędu, ale ta jednostka się zbliża! Dogoni nas!

– Systemy w gotowości! – huknął Tip, odwracając się w stronę głównego interkomu „Gniewu”. – Wzmocnienie pola magnetycznego! Solto!

– Tak, panie generale?

– Rusz się! Muszę mieć kontakt z flotyllą, i to natychmiast!

– Tak jest! – Blada jak ściana Diana nachyliła się, cokolwiek bezproduktywnie, nad konsolą nawigacyjną i nacisnęła przycisk awaryjnego połączenia z Sercem. Zaczęła mówić coś szybko do mikrofonu, ale widać było, że nie otrzymuje żadnych dobrych wieści. Piecky oblizał nerwowo wargi i ponownie zerknął na neoszybę.

To, co się do nich zbliżało, można było istotnie wziąć za miasto, ale miasto wielkich, gotyckich budowli – dziwnie pustych i martwych archikatedr rozjarzonych zielonkawym, zepsutym światłem z domieszką chorego błękitu. Tytan – bo co do jego ogromu nie było już wątpliwości – zdawał się drżeć od Głębi, której widmowa struktura oblepiała go niczym poszarpane pole magnetyczne.

– Czas uderzenia fali T minus sto dwadzieścia – ogłosił Ira.




Fibonaccii udało się dotrzeć do hiperboloidy.

Masywna geometria Maszyn wielkości superkrążownika wpuściła ją do środka bez wahania. Niewielki transportowiec wniknął do ciemnego hangaru, którego wejście natychmiast zasklepiło się neometalem. Piękna Czwórka wylądowała tuż obok wektorów – maszynowych myśliwców przypominających groty stożkowatych strzał – i natychmiast nadała sygnał potwierdzający przybycie do podległych jej Bytów Maszynowych.

Komputerowy duch wypełniający hiperboloidę w zasadzie nie posiadał specyfikacji, choć dla potrzeb kontaktu z ludzkością nazwano go Newtonem. I to on wyczuł swą kapitan jako pierwszy.

Zapalił światła i zalał Fibonaccię maszynową wersją nadjęzyka, raportując uszkodzenia wywołane zniknięciem Synchronu. Dla postronnego ludzkiego obserwatora ta krótka wymiana informacji brzmiałaby jak seria komputerowych trzasków, ale Newton nie kontaktował się inaczej z Bytami Maszynowymi, chyba że używał vinculum serwerowej Więzi, rozciągającej się niezliczonymi mackami po wnętrzu okrętu. Ale nie było czasu na długie rozmowy. Maszynowa kapitan geometrii wydostała się z transportu i udała w kierunku krypt i pokładów, w kierunku spectrum – odpowiednika ludzkiej SN na statkach Maszyn.

Gdy dochodziła na miejsce, przez hiperboloidę przeleciał informacyjny dreszcz. Coś się wydarzyło; coś, co ujrzała dokładnie, gdy dobiegła do spectrum, potrącając po drodze wychodzące ze swych krypt i mocno zaskoczone Maszyny wszystkich stopni.

Grim Bladego Króla pojawił się na olbrzymich ekranach Emitera Danych niczym rychła zapowiedź zagłady. Dane na temat podobnych fenomenów były fragmentaryczne nawet dla badającej możliwość ich istnienia Jedności, ale wystarczyły, by Fibonaccia stanęła jak wryta.

– Atropos – szepnęła. – Nieodwracalny...

– CHWALMY BLADEGO KRÓLA – dobiegło z Emitera. Ciężki i martwy głos, niesiony przez Głębię Białym Szumem, przedarł się przez wszelkie możliwe zabezpieczenia i rozbrzmiał donośnie na wszystkich ocalałych jednostkach Flotylli Piętnastej.




– Jest tylko jeden... – oświadczyła słabym głosem Ama Tert tuż po tym, kiedy grim wygłosił swój przekaz. – Cokolwiek to jednak jest...

– Zapewne jakiś okręt Konsensusu Kseno – zauważył niepewnie Gniazdowski. – Jakiegoś... ksenokróla czy jak go tam nazwać.

– Czymkolwiek jest to coś, „Rozjemca” nie może sobie pozwolić na bezpośrednią konfrontację – stwierdziła kapitan. – Mamy zbyt wiele uszkodzeń i zbyt mało załogi. Biorąc pod uwagę rozmiary tego czegoś, jedynym wyjściem wydaje się skomasowany atak całej flotylli na grim.

– Na co? – nie zrozumiał Gniazdowski. Ama zamrugała.

– Przejęzyczyłam się – stwierdziła, choć zagadkowa nazwa kołatała jej w czaszce tak, jakby znajdowała się w niej od dawna. Znała bądź co bądź stare legendy, więc widocznie słowo wskoczyło do jej umysłu nagle, jakby otworzyła się zapomniana szkatułka. – Poruczniku, proszę o ustawienie „Rozjemcy” w linii z pobliskimi jednostkami i przestawienie energetyki rdzenia na działania ofensywne – dodała, otrząsając się nieco z dziwacznego wrażenia, jakie wywarł na niej obcy okręt. – Jeśli generał Tip przyjmie podobną strategię, mamy szansę zniszczenia tego statku. Ronja?

– Jestem. – Holo wykastrowanej SI pojawiło się przy konsoli.

– Zajmiesz się wsparciem analizy strategicznej – zdecydowała Tert. – Jeśli wyliczysz, że flotylla nie przyjmuje założonej przeze mnie strategii ataku masowego, natychmiast mnie o tym poinformujesz.

– Tak jest – potwierdziło holo potarganej dziewczynki.

– Wykonaj – poleciła Ama i SI zdmuchnęła swój holowizerunek. Kapitan odwróciła się w kierunku zastępcy. – Poruczniku? Zalecam zmianę strategii ofensywnej na defensywną w przypadku negatywnej odpowiedzi SI.

– Tak jest, pani kapitan – odparł sucho Gniazdowski.

Do uderzenia fali pozostało około czterdziestu trzech sekund.




W zasadzie wszystko odbyło się szybko.

To, co do tej pory zostało z Flotylli Zemsta, składało się z dwóch dywizjonów krążowników i czterech dywizjonów niszczycieli. Całość uzupełniał połączony dywizjon fregat, pięciu skokowców, dwóch myśliwców i jednego bombowca. Ama Tert sprawowała pieczę nad pierwszym, a pułkownik Mozara z „Kapitularza” – nad drugim dywizjonem krążowników. Niszczyciele oddano pod opiekę podpułkownikowi Filusowi na jednostce „Tren Błękitu” – podstarzałemu wiarusowi z Obrębu Federacji, którego syn Edus dowodził ocalałą eskadrą skokową. Nad wszystkim czuwał superkrążownik „Gniew” i sojusznicza geometria Fibonaccii o podobnym do „Gniewu” tonażu.

Niestety, sprawa i tak nie wyglądała zbyt optymistycznie.

Pomimo ocalenia niemal pięćdziesięciu procent flotylli większość jednostek – może z wyjątkiem niszczyciela „Szpon” Hankusa i samego „Gniewu” – przedstawiała żałosny widok. Okręty nie były może tak uszkodzone jak „Rozjemca”, którego Piecky z nie do końca zrozumiałych przyczyn ustanowił jako okręt dowodzący dywizją, ale ich stan pozostawiał wiele do życzenia. Niemniej jednak plan Amy Tert mógł się powieść – o ile generał Tip i podległa mu flotylla wpadną na taki sam pomysł.

Rozproszone w układzie siły znajdowały się dość blisko siebie – na tyle jednak daleko, by uniemożliwić uszkodzenie innych jednostek potencjalną eksplozją jednej z nich. Łączność wciąż szwankowała – ale SI rozwiązały ten problem, zdając się na świetlne rozbłyski okrętowych reflektorów, awaryjną wersję zapomnianego w pomrokach galaktycznych dziejów, średniowiecznego Morse’a. Jako pierwszy zaczął „Kapitularz” Mozary i pozostałe statki szybko podchwyciły pomysł.

Niestety, koncepcja urwała się tak szybko, jak się pojawiła. Z dwóch powodów.

Po pierwsze, do flotylli doleciała fala elektromagnetyczna. A po drugie – zaatakował ją grim.

Zapowiadany przez SI wstrząs nie był specjalnie mocny. To, co uderzyło w okręty, przypominało nieco działanie EPI – Elektromagnetycznego Przekaźnika Impulsowego – choć było od niego słabsze. Systemy zawiesiły się na moment, część funkcji padła, pola magnetyczne zamigotały. Przygotowani na to ludzcy technicy i wykastrowane Sztuczne Inteligencje szybko jednak opanowali sytuację, przechodząc częściowo na oprogramowanie awaryjne czy zabezpieczając co ważniejsze elementy za pomocą programowego uśpienia.

Niestety, nie można było przygotować się na to, co uczyniła jednostka Bladego Króla.

Snop białego, zimnego światła uderzył w „Kapitularz”. Dowodzący jednostką Mozara nie miał czasu na jakąkolwiek reakcję. Przez jedną upiorną chwilę jego krążownik stał się przezroczysty i obserwujący go na swych neoszybach kapitanowie ze zdumieniem stwierdzili, że dochodzi do nich dźwięk owego prześwietlenia, co – biorąc pod uwagę kosmiczną pustkę – zdawało się absurdem. Odgłos jednak dotarł razem z Białym Szumem, niczym fala rozpaczliwego krzyku, a może przeraźliwego jęku dusz wyrywanych przemocą ze wciąż żywych ciał.

Po tym potwornym ciosie „Kapitularz” zgasł, by nagle rozjarzyć się niezrozumiałą energią, niczym swój własny negatyw. Nie leciał już jednak, a dryfował. A był to dopiero początek.




– Tam! – krzyknął Piecky, powiększając fragment tytana i przybliżając go na neoszybie. – Wszystkie baterie w tamto miejsce! Z transmisją celu do pozostałych jednostek! Wykonać!

– Tak jest, panie generale!

To, co zauważył Tip, wyglądało na olbrzymie działo grimu, przypominające rozdarcie w jego archikatedralnej powierzchni: wielką, czarną jamę, ciemny portal do wnętrza gwiezdnego kolosa. Cel wydawał się jasny: to stamtąd wydostała się moc, która przyniosła kres „Kapitularzowi”.

Postawiona naprędce po ataku fali aparatura „Gniewu” rozjarzyła się świetlnymi sygnałami słanymi ku przerażonej Flotylli Piętnastej. Część statków zrozumiała przekaz i – co prawda z opóźnieniami – posłała serię masowników wspartych plazmowym ostrzałem. Sam superkrążownik wystrzelił zmodyfikowaną wersją działa tunelowego i niewielki fragment kosmicznej przestrzeni rozbłysł nagle serią kolorowych linii i fajerwerków, których emisja przygasiła czułość i tak słabo funkcjonujących sensorów. Jedyny plus był taki, że trudno o prostszy do trafienia cel: grim był zbyt wielki i, jak wskazywały na to szybkie ekstrapolacje SI, zbyt powolny, by uciec przed atakiem.

Inna sprawa, że okręt Bladego Zastępu wyglądał, jakby niespecjalnie przejmował się wystrzeloną ku niemu baterią.

Lecące bomby i rakiety nie zostały zestrzelone, a skupione promieniowania dział turbinowych i laserów potraktowano niczym drobne psiknięcia. Trafiająca w grim plazma spływała po fragmentach dziwacznych budowli, a emisje tunelowe zdawały się gasnąć po dotknięciu jego kadłuba. Niemniej jednak snop upiornego światła zgasł, a neoszyby ludzkich okrętów wyświetliły zamazaną plamę energetyczną na miejscu wskazanej przez Piecky’ego jamy. Coś tam się stało, ale co – nie wiedziano. Systemy wskazywały na brak energetyki, jakby grim był martwym wrakiem. Kłopot polegał na tym, że pokazywały tak od samego początku.

Tymczasem utworzona naprędce przez flotyllę linia ataku zaczęła się załamywać. Podpułkownik Filus zdecydował się przysunąć nieco bliżej dywizjon swych niszczycieli, a dowodzący nimi „Tren Błękitu” przemieścił na pozycję tylną. Obserwujący sytuację Piecky zaklął szpetnie, ale decyzja starego wiarusa była logiczna. Posiadające mniejszą moc rażenia niszczyciele miały szansę zadać więcej strat dzięki zmniejszeniu dystansu do przeciwnika. Lecące wciąż ku boi lokacyjnej okręty – z wyjątkiem dywizjonów Filusa – utrzymały jednak swą prędkość i dla postronnego obserwatora jednostki zdawały się tkwić w miejscu. Nie była to jednak gonitwa poddana relatywistycznym alokacjom – a tytan Bladego Króla nie przyspieszał, jakby przyspieszać nie musiał, zadowalając się stałą prędkością.

A potem strzelił w „Szpon”.

Nie była to tym razem moc białego, trupiego światła. Przypominała raczej działanie wyjątkowo silnego falownika i można ją było zauważyć jako niezrozumiałe drganie przestrzeni.

Na chwilę powróciła zwykła łączność i wszyscy usłyszeli gorączkowe rozkazy Hankusa, nadającego Czarny Kod. Cokolwiek działo się na niszczycielu, postępowało szybko: odpalano już kapsuły ratunkowe, które nie miały niestety szans, by dogonić uciekającą flotyllę. Część z nich rozproszyła się, ale niektóre wpadły w niezrozumiałe oddziaływania grimu.

Oddziaływania, które nagle – być może w momencie, gdy grim upewnił się co do struktury schwytanych statków – rozświetliły się powidokiem Głębi.




– Utrzymywać kurs – ogłosiła martwym głosem Ama Tert.

– Pani kapitan... – wyjąkał porucznik Gniazdowski, ale Tert spojrzała tylko w jego stronę i to wystarczyło. Coś błysnęło w jej oczach, ale był to jedynie moment... nikły, stłumiony błysk.

„Rozjemca” był jedynym krążownikiem, który miał możliwość bezpośredniego zaatakowania grimu, by obronić „Szpon” – głównie z powodu swej powolności. Ale niszczyciel Hankusa był już stracony i wiedzieli to wszyscy. Otoczyła go Głębia – mieszanina ech i niezrozumiałych półotwarć, a kiedy fala niespodziewanie zgasła, wszyscy zobaczyli, co po niej zostało.

Tuż przed grimem Bladego Zastępu płynęło Widmo.

Nie był to już „Szpon”, choć okręt nadal go przypominał. Jednostka drgała wszakże pomieszaniem wymiarów i wyglądała, jakby została oblepiona głębinowym płaszczem. Tert odwróciła wzrok od neoszyby i zacisnęła usta.

– CHWALMY BLADEGO KRÓLA.

Głuchy, dudniący echem, ale wciąż rozpoznawalny głos kapitana Hugo Hankusa uderzył w odbiorniki Flotylli Zemsta. Trzaski i wyładowania towarzyszące Białemu Szumowi przeciążyły kilka mniej istotnych systemów. Przerażony Gniazdowski spojrzał na swoją kapitan, która tak mocno trzymała się barierki przy stanowisku SN, że zbielały jej kostki palców. A jednak, pomyślała. A jednak... grimy i Blady Król. Dziecięcy, bajkowy koszmar.

– Jak już mówiłam – powtórzyła równie martwo jak Hankus – utrzymujemy kurs.

Ale kursu nie dało się utrzymać. Widmo „Szponu” wystrzeliło ku nim pozostałą baterię rakiet, a z grimu po raz kolejny doleciała upiorna światłość, która unicestwiła siedemdziesiąt procent ich zrzeszonego dywizjonu fregat i skokowców.




– Astrolokacja donosi, że nawet jeśli zdążymy dotrzeć do boi, wciąż nie możemy skoczyć – ogłosiła nerwowo Diana Solto. – Bez Synchronu nie damy rady, by...

– W takim razie użyjemy tej przeklętej „Brzytwy”! – warknął Piecky. – Gutowski!

– Tak, panie generale?

– Zajmiesz się tym... ustawisz to plagostwo na rozruch z polecenia wsadowego!

– Tak jest!

– Panie generale... – wtrąciła łamiącym się głosem Solto – proszę wybaczyć, ale bez dokładnej analizy tego programu istnieje ryzyko, że...

– Niech mnie Plaga, jeśli pozwolę, by to... okrętowe coś przejęło nasze statki! – syknął Tip. – Lepiej już będzie zagubić się w Głębi albo dokonać autodes... – Urwał, patrząc na neoszybę, na której Ira wyświetlił obraz gasnących jednostek Flotylli Zemsta. Flotylli, z której niewiele już zostało.

Najwidoczniej grim po przejęciu „Szponu” zyskał pewność co do typu atakowanych sił. Być może dowiedział się tego od samego Hankusa, a może decyzja załogi – o ile jakaś w ogóle na grimie istniała – zapadła po analizie tego, co zostało z niszczyciela. Dość, że tytan nagle przyspieszył, z łatwością dogonił maruderów i posłał ku nim grube słupy światła, które przeorały przestrzeń.

To wystarczyło, by zginęły kolejne dwa krążowniki i przynajmniej trzy niszczyciele z ocalałych dywizjonów. Krzyk umierającej załogi dotarł do resztek flotylli, pozostawiając po sobie echo i lód.

– Aktywujcie „Brzytwę topielca” – powiedział generał Piecky Tip głosem zimnym niczym kryształ Empireum. – Natychmiast.

– Panie generale... proszę zaczekać! – krzyknął Gutowski. – Proszę spojrzeć!

– Na co?

– Geometria... Hiperboloida ustawia się do strzału! Odpalą Broń!




Fibonaccia od razu wiedziała, co musi zrobić.

Na razie nie angażowała się w starcie. Miała co innego na głowie. Każdy erg cennej energii został przekazany do maszynowego odpowiednika rdzenia, a polecenie naładowania Broni potraktowano jako najwyższy priorytet. Z tego też powodu jej jednostka stała się czasowo bezbronna i wyjątkowo narażona na atak. Traf jednak chciał, że grim ominął hiperboloidę w swych zimnych wyliczeniach.

Był to jego największy błąd.

Tym razem nie było żadnego ostrzeżenia o Wypaleniu Punktowym. Geometria strzeliła nagle – straszliwą mocą rozdzierającą rzeczywistość i rodzącą Spustoszenie. Trafiony centralnie grim nagle przygasł, a próżnia wokół niego zaczęła pękać i wywracać się na nice przy wtórze czarnego wichru.

Pierwsze zginęło Widmo „Szponu”. W zasadzie zostało zdmuchnięte. Moc Wypalenia wepchnęła je w Głębię bądź rozerwała na strzępy – trudno było powiedzieć dokładnie, co stało się z byłym niszczycielem; dość, że przestał istnieć.

A potem w nicość zaczął obracać się grim.

Z początku – choć wydawało się to niemożliwe – tytan Bladego Króla zdawał się opierać niszczycielskiej mocy Wypalenia. Ale nawet kierująca nim pradawna potęga musiała ulec. Grim zastygł i zamarł. I zapadł się w samego siebie niczym wygasłe jądro czarnej gwiazdy.

Na sekundę wszystko stanęło, by nagle ruszyć z dziwnym przyspieszeniem.

Próżnię rozdarła niespodziewana eksplozja Wypalenia. Ale tym razem było coś jeszcze – zimna fala wyemitowana przez unicestwiony grim. Fala, która uderzyła we Flotyllę Piętnastą i superkrążownik „Gniew”.

To, że Amie i „Rozjemcy” udało się przetrwać, było zasługą ligowego krążownika „Wieczorny Oddech” kapitana Golta. Wielka jednostka, rozerwana na pół przez eksplozję, uderzyła w „Rozjemcę”, jednocześnie odpychając go od epicentrum, które pożarło niemal wszystko, co pozostało z flotylli. Zginęły wszystkie fregaty, skokowce, myśliwce, bombowce, krążowniki i niemal wszystkie niszczyciele – z wyjątkiem „Trenu Błękitu” i poważnie uszkodzonej „Słonecznej Panny” kapitan Willingham. Próżnia rozświetliła się nagle cichymi detonacjami rdzeni. Z dumnej Zemsty nie zostało nic – nie licząc najbardziej oddalonego superkrążownika, który został zalany gasnącą falą umierającego grimu.

Fibonaccia krzyknęła przeraźliwie, oderwała się od swojego stanowiska w spectrum i pobiegła w kierunku hangaru. Przyglądające się jej Maszyny milczały, nie rozumiejąc zachowania Czwórki, wyglądającej, jakby doznała poważnego uszkodzenia programowego. Czy głównodowodząca Maszyna nie powinna pozostać na swoim stanowisku? I to w momencie świeżo otwartego Wypalenia? Czyż nie było to konieczne? Czy Program na to zezwala? Coś nie zgadzało się w wyliczeniach...

Ale Fibonaccii nie interesowały już żadne wyliczenia. Interesował ją jedynie Piecky.

Do punktu – maszynowego odpowiednika tepeka – dobiegła w rekordowym tempie i równie szybko poderwała pojazd, kierując się w kosmiczną przestrzeń. Wleciała wprost w gardło wypalonego chaosu – Spustoszenia, które właśnie zaczęło się formować. To, co się tu rodziło, przypominało nieco Tester – wypalony fragment sektora, w którym Grunwald i jego zwichrowana załoga po raz pierwszy natknęli się na Stripsów. Nie było tu jednak rozłupanych planet czy asteroid – co najwyżej wirowały szczątki flotylli, a próżnia rozedrgała się widmowym pomieszaniem wymiarów. Ich przyczyna, grim zniknął; po jednostce Bladego Króla nie pozostał nawet ślad.

Fibonaccia, wpięta w osseus – imprintowy szkielet odpowiedzialny za maszynowe sterowanie punktem – szarpnęła się gwałtownie, przekazując polecenie przyspieszenia. Łączność powróciła i Newton słał już ku niej zimne, pozbawione emocji zapytania, ale piękna Czwórka wyłączyła łącze kontaktowe. Widziała już „Gniew”, a to, co zobaczyła, sprawiło, że przyspieszyła, lawirując pomiędzy załamaniami i drganiami przepoczwarzonej nagle pustki i materii.

Superkrążownik był martwy.

Nie, nie martwy. Wyglądał na poważnie uszkodzony, ale było to uszkodzenie, którego sensory punktu nie potrafiły zrozumieć. Dosyłane ku Fibonaccii dane brzmiały kompletnie nielogicznie, informując o korozji i totalnym zmęczeniu materiału. Miała przed sobą wrak – ale wrak stary i strupieszały, wymęczony przez długie lata użytkowania bez stoczni.

Coś było zdecydowanie nie tak.

Na szczęście znajdowała się nie tak daleko. Punkt wyminął niespodziewany pęk elektrycznych wyładowań, sięgających ku niemu błękitną pajęczyną prądów, i wleciał w otwarty, ciemny hangar superkrążownika. Nastoletnia Czwórka wylądowała z typową dla Maszyn precyzją i natychmiast odpięła się od osseusu. Wystarczyło kilka sekund, by wyszła na zewnątrz i zaczęła biec, wyłapując fragmenty otoczenia kątem maszynowego wzroku. To, co dostrzegała, zdecydowanie nie wyglądało tak, jak powinno.

Biegnąc ku stazo-nawigacji, natknęła się nie tylko na dziwnie stare tepeki, ale i na popękane ze starości, wystające ze ścian komputery. Monitory wyglądały na zaśniedziałe, kable na pokryte dziwaczną pleśnią, posadzka – na wytartą.

Na trupy natknęła się dopiero wtedy, gdy je rozpoznała.

Nie były to kłęby starych szmat, za co wzięła je na samym początku. Coś jak zeschłe truchła walało się po korytarzach – martwe zewłoki przypominające wysuszone do granic możliwości mumie. Stanęła przez nieuwagę na jedną z nich i w powietrze uniósł się nagle pył z ukruszonego fragmentu suchego ciała.

Gdyby Fibonaccia była człowiekiem, być może ten widok wywołałby u niej przerażenie – ale Czwórka w ciele pięknej nastolatki nie odczuła nic poza czymś, co można było określić jako programową niepewność. Nie miała na to czasu. Zanalizuje to później. Nie miało to zresztą znaczenia. Ważne było tylko to, by dotrzeć do SN, zanim ten stary wrak rozpadnie się jej pod nogami.

Biegła, przeskakując z wyjątkową precyzją przez przeszkody, wyliczając trajektorie i prędkość. „Gniew” był wielki – ale dla świetnie orientującej się Fibonaccii nie dość olbrzymi, by nie mogła szybko dotrzeć w pożądane miejsce. Pomieszczenia wzdłuż tej trasy, podobnie jak miniętą po drodze Salę Operacyjną, wypełniały trupy.

Wszystkie te ciała były stare, tak jakby ktoś cisnął je w wieczność. I tu posadzkę zalegały szkielety i mumie, skurczone w paroksyzmie przerażenia.

Nie było tu nic żywego. Tylko śmierć.

Fibonaccia stanęła.

Nagle zastygła w pustce. W nicości pozbawionej znaczenia. Straciła swój jedyny cel, który ją napędzał i sprawiał, że rezydujący w niej Program miał jakikolwiek sens. Nastoletnia Czwórka patrzyła przed siebie i przez chwilę znajdowała się na granicy całkowitego wyłączenia.

A potem dostrzegła ruch.

Zerwała się ku niemu, nie przejmując się już stąpaniem po starych truchłach. Leżał tam – najmłodszy z nich wszystkich, jedyny, który z powodu swojego wieku oparł się fali lodowatej entropii. Ostatni żywy, który przetrwał Tchnienie Bladego Króla.

Uklękła przy ciele i uniosła je ostrożnie, patrząc w oczy pokryte bielmem. Był lekki i zdawał się bardzo kruchy, jakby wyrzeźbiono go ze szkła.

– Nie... – wyszeptała.

– Fibonaccia... – jęknął wiekowy starzec. – Wróciłaś... wróciłaś po mnie...

– Musiałam – powiedziała. A potem, gdy już stanęła i zaczęła go nieść w stronę wyjścia z SN, dodała: – Nie miałam wyjścia. Przecież cię kocham, Piecky.





Dość wojskowej dyktatury! To ona doprowadziła nas do upadku. Dość elit dbających jedynie o interes własny! Najwyższy czas wziąć sprawy we własne ręce. Stoimy na krawędzi zagłady... A uratować nas może jeden tylko człowiek!


fragment anonimowej ulotki

rozprzestrzenianej w ocalonej flotylli





Wezwanie do Sali Operacyjnej „Chwały” dotarło do niej ze sporym opóźnieniem i Misterie Artez szybko zrozumiała, że było to celowe. Po seriach wygranych przez nią potyczek słownych zdecydowano się wreszcie zepchnąć ją na margines. Wiedziała też, kto jest za to odpowiedzialny. Admirał Fanill Hest – nieoficjalny „przywódca” czegoś, co w myślach nazywała „Trójcą” lub „Trzema Starymi Pierdołami”.

Pięknie.

Cóż, Trójca nie wiedziała dwóch rzeczy. Po pierwsze, nie miała pojęcia, jak bardzo Artez potrafi być zdeterminowana – bo niby skąd? Admiralicja – dziwaczny twór, stworzony chyba tylko po to, by podnieść ego najwyższym dowódcom Sił Wewnętrznych – była solidnie rozpolitykowana jeszcze w czasach sprzed Wojny Naporu, ale była to polityka wojskowa. Wśród Admirałów Próżni – jak szumnie ich nazywano – trwały niekończące się walki o objęcie najwyższego stanowiska i zdobycie tytułu Marszałka Próżni, a później Marszałka Sił Północnych, Wschodnich czy Zachodnich, a wreszcie: Marszałka Galaktycznych Sił Zbrojnych. Sporo się zatem zmieniło, ale, jak szybko zrozumiała Misterie, nie oznaczało to rezygnacji ze starych przyzwyczajeń.

To po pierwsze. A po drugie – Trzy Stare Pierdoły nie wiedziały, że Artez załatwiła sobie ŁOK: półautonomiczny łazik okrętowy.

W tak olbrzymiej konstrukcji jak „Chwała” łaziki szybko okazywały się niezbędne. Superpancernik miał ponad sześć kilometrów długości i był chyba największym znanym Misterie okrętem Systemów Wewnętrznych – nie licząc „Gwiazdy Zarannej”, kolosa, którego trwająca całe dekady produkcja była utrzymywana w najgłębszej tajemnicy. Budowę „Chwały” zaplanowano jeszcze przed Powrotem Obcych. W ramach oficjalnej współpracy militarnej Obrębów miały powstać trzy takie superpancerniki Federacji, Ligi i Państwa, tylko że do budowy „Blasku” i „Dumy” nigdy nie doszło. Stocznie Zjednoczonych Fabryk Kosmicznych Astysa Korela pracowały co prawda pełną parą do momentu Powrotu i wybuchu Naporu, ale sprawa superpancerników ugrzęzła – i to definitywnie.

Zawiniła wojna: Napór wymusił jak najszybszą modernizację już istniejących jednostek, a budowę nowych przełożono na późniejszy termin. Zjednoczenie miało bądź co bądź na głowie Flotylle Wewnętrzne oraz staroimperialne pancerniki i superpancerniki, zarządzane przez admirałów, którzy nagle podnieśli rwetes o „natychmiastowe remonty” już pracujących jednostek. Remonty, które nie miały de facto najmniejszego znaczenia. Nie w obliczu zagłady, która pojawiła się w Wypalonej Galaktyce. Zagłady, przez którą „Chwała” mogła okazać się ostatnim wciąż funkcjonującym superpancernikiem Zjednoczenia.

Stacjonująca w NGC 2243 flotylla posiadała tylko jeden dywizjon pancerny, który – z racji swej wartości i stopni zarządzających nim admirałów – powinien być rozpatrywany jako dywizjon dowodzący. Nie zmieniało to jednak faktu, że był to także dywizjon składający się raptem z trzech statków: olbrzymiej „Chwały” i dwóch ponaddwukilometrowych pancerników – państwowego „Najwyższego Traktatu” i federacyjnej „Gwiazdy”. Nie ocalał żaden pancernik z Ligi, co Misterie odczuła wyjątkowo boleśnie: ligowe superokręty zarządzane były z zasady przez feminy, a dowodząca „Gwiazdą” admirał Lione Sati, w odróżnieniu od femin, była uległa i nie stanowiła wsparcia przy rozmowach z Trzema Starymi Pierdołami. Misterie lepiej już dogadywała się z dowodzącym państwowym „Najwyższym Traktatem” admirałem Dengiem Zhu, ale on – co niespecjalnie dziwiło – nie miał zbyt wielkiej siły przebicia. I nie chodziło nawet o macierzysty Obręb Denga, skompromitowany głębokim Przebudzeniem Premaszyn. Rzecz tyczyła się Trójcy.

Mianowicie Trzy Stare Pierdoły nie okazywały zainteresowania demokracją. Nie były do niej po prostu przyzwyczajone.

A teraz najwidoczniej zdecydowały, by uciąć ostatnią nić wiążącą ją ze zjednoczeniową przeszłością. Nić, za którą wciąż, i to kurczowo, trzymała Misterie Artez – ostatnia Przedstawicielka dawnego błękitnego rządu.

– Kawa? – spytała nieco żałosnym, brzękliwym głosem Pi, wykastrowana Trójka typu Jarc, którą przydzielono Misterie tuż po jej zaokrętowaniu się na „Chwale”. – Dobra kawa, pyszna kawa...

– Nie teraz, Pi – odmówiła Artez, wsiadając do łazika. – Za bardzo będzie rzucało. Muszę być w SNSO za pięć minut.

– Pięć. – Maszyna kiwnęła podłużną głową, która zgrabnie wpięła się neometalowymi kończynami w system prowadzący ŁOK-a. – Pięć.

– Tak, pięć – potwierdziła nieco zniecierpliwiona Misterie. – Ruszaj.

ŁOK nie był typowym antygrawitacyjnym pojazdem. Posiadał sześć magnetycznych kół, którymi przemieszczał się po specjalnych promenadach szynowych, przymocowanych do ścian, podłóg i sufitów superpancernika. Jego jajowate wnętrze ustawiało się w odpowiedniej pozycji w zależności od kierunku ciążenia, by zapewnić jak największy komfort pasażerom. Pojazd działał na półautomatyce, ale Artez przekonała się, że wprowadzone programy nie mogą się równać z intuicyjnym wybieraniem trasy przez Pi – tym bardziej że Maszyna wgrała już sobie kilka nietypowych skrótów.

Łazik z początku przemknął przez pokład szósty, stanowiący boczną nadbudówkę pokładu głównego, by spaść nagle ku FO – fabryce okrętowej, odpowiedzialnej za wykorzystanie zdobytych przez statki typu Zbieracz minerałów do produkcji broni i komponentów. Gdy konstruowano „Chwałę”, zakładano, że superpancernik – w odróżnieniu od superokrętów okresu przednaporowego – będzie jednostką w pełni autonomiczną. Czas pokazał, że było to wyjątkowo rozsądne rozwiązanie.

Przez FO Misterie przejeżdżała po raz pierwszy, ale nie zaprzątała sobie głowy widokami wielkich pieców, silosów czy zautomatyzowanej hali produkcyjnej. Po fabryce musiały zjechać jeszcze niżej – ku ogrodowi, a może i w boczne hangary maszynowni. Wszystko po to, by wystrzelić nagle ku górze i, po minięciu sektorów mieszkalnych, trafić do umownego dziobu „Chwały”, w którym zgrabnie połączono holowizję SO z główną stazo-nawigacją.

– Minuta trzydzieści trzy – poinformowała Pi.

Artez nie odpowiedziała. Przymknęła oczy, podczas gdy łazik osiągnął pełne przyspieszenie i wyhamował tuż przy stacji ŁOK 44-SNSO.

– Cel osiągnięty.

– Czekaj tu – rozkazała Misterie, otwierając czaszę transportową. Gdy wygramoliła się z łazika, wciąż kręciło się jej nieco w głowie. Pi ponownie skinęła i odsunęła ŁOK, zjeżdżając nim do bocznego parkingu kapsułowego.

Olbrzymiego wejścia do SNSO nie blokowały żadne drzwi. Grodzie miały się tu zamykać jedynie w przypadku poważnych zagrożeń, a skanowany przez czujniki personel nie nadużywał gościnności tego strategicznego miejsca. Wielka, okrągła sala, otoczona przez neoszybę i koncentrycznie umocowane konsole nawigacyjno-operacyjne, składała się z dziesiątków odseparowanych stanowisk, stanowiących punkty komputerowego nadzoru ukrytych w „Chwale” Serc i innych narządów okrętowych. To tu znajdował się zatem mózg superpancernika, w którego centrum tkwiło największe znane Misterie holowgłębienie, po tym znajdującym się na kolosie „Gwiazda Zaranna”: wypełniona mozaiką komputerowych danych Sala Operacyjna, której mógłby pozazdrościć sam błękitny Sztab Strategii Synchronicznej.

Synchron już wszakże nie istniał. Nie wiadomo było, co stało się z „Gwiazdą” czy z Błękitem, i świadomość owej niewiedzy wypełniała holograficzną przestrzeń ciężarem, a także – jak początkowo przypuszczała Artez – świadomością olbrzymiej odpowiedzialności.

To, w jak dużym była błędzie, szybko uświadomiła jej Trójca.

Siedzący za konsolą admiralską Fanill Hest kończył właśnie krótką przemowę – zapewne przyspieszone otwarcie spotkania. Na razie jej jeszcze nie widział – kościsty i siwy, odziany w swój skrzący się od odznaczeń admiralski kombinezon – ale słyszała go świetnie. Komputerowy monokl Fanilla wyłapał ją dopiero po kilku kolejnych krokach – na cienkich wargach Pierwszego Dowódcy dostrzegła grymas rosnącej dezaprobaty...

Tuż przy nim siedziała zasuszona i, jak Misterie zdążyła się już zorientować, wyjątkowo kąśliwa Harmonia Dunwitch. Jej kunsztownie ułożona fryzura przypominała nieco różowawy, wojenny hełm. Ostatni Stary Pierdoła był najmłodszy z nich wszystkich i nieco wycofany. Skulony, ciut otyły, siedzący zawsze z boku i starający się wszystkim podlizać, admirał Valtiri Vent kiwał właśnie głową, usiłując powstrzymać nerwowy chichot.

Artez przyspieszyła. O czymkolwiek rozmawiali admirałowie – otoczeni przez wianuszek podległych generałów dowodzących poszczególnymi pionami okrętu – nie zdążyli na szczęście skończyć. Dyskusja już się wszakże urywała, nie licząc piskliwego śmiechu Valtiriego. Ale nie to ją niepokoiło. Po pierwsze, nie widać było żadnej holotransmisji, choć te – z tak dużym trudem – udało się wznowić w obrębie ocalonej floty. Zatem zebranie fizyczne? I to, jak zauważyła Misterie, złożone z samych popleczników Trójcy...

Coś kombinują, pomyślała. I liczą na to, że wykombinują to beze mnie.

– Misterie Artez – powitał ją admirał Fanill, rozjarzając nieco swój komputerowy monokl. – A jednak zdecydowała się pani dołączyć...

– To nieco niedokładne sformułowanie, admirale – odpowiedziała, podchodząc do pierwszego rzędu konsoli. – Powinno raczej brzmieć: udało mi się dołączyć pomimo braku zaproszenia.

– Braku zaproszenia? – wycedziła swym pozornie ugrzecznionym głosem Harmonia. – Jeśli mnie oczy nie mylą, to widzę, że jest pani z nami, i to o wyznaczonej godzinie...

– Tak, ponieważ pozwoliłam sobie na stały monitoring informacji z SNSO „Chwały” – wyjaśniła niezrażona Misterie. – Według programu zajmującego się pocztą wezwanie miało do mnie dotrzeć pół błękitnej godziny po rozpoczęciu spotkania.

– To niedorzeczne – skrzywił się lekko Fanill. – Z pewnością mamy do czynienia z błędem programu. Po tych wszystkich... – urwał na chwilę, by dokończyć z przesadnym niesmakiem – imprintowych bzdurach wciąż coś szwankuje w systemie. Doszło nawet do tego, że trudno mi zaufać własnemu okrętowi, a co dopiero jakimś drobnym sprawom związanym z jego oprogramowaniem.

– Dokładnie! – zachichotał ugodowo admirał Valtiri. – Sam ledwo dotarłem na czas, a pędziłem niczym szalony! O mało nie połamałem sobie nóg, nieprawdaż, Harmonio?

– Całe szczęście, że do tego nie doszło – mruknęła admirał.

– Dokładnie! – zgodził się radośnie Valtiri i natychmiast zamilkł, jakby odegrał już swoją rolę. Fanill chrząknął.

– Skoro jednak już pani tu jest – zwrócił się do Artez – to może... – przerwał na chwilę, by podkreślić wątpliwą wagę kolejnych słów – pani zdolności dyplomatyczne umożliwią wreszcie zakończenie nękającego nas wszystkich problemu Myrtona Grunwalda.

Wiedziałam, pomyślała Misterie. Oto i osławiony „problem Grunwalda”, który powoduje, że dobrotliwy admirał Fanill Hest nie może podrapać się tam, gdzie swędzi go najbardziej.

– Problemu? – Zmarszczyła brwi. – Proszę wybaczyć, admirale, ale chyba nie do końca rozumiem, o co panu chodzi...

– Doskonale pani wie – uciął Hest. – Mamy tu całą flotyllę – dodał wykładowym tonem, jakby zwracał się do nieco tępej uczennicy. – Do tego zgrupowane dywizjony fregat i skokowców, wymieszane z istnym chaosem jednostek cywilnych, sekt, Kontroli, Klanu i tej całej... Kościstej Bandery. Mamy tu nawet „Albatrosa”... czy jak się nazywa ten cały astrojacht turystyczny. Nie licząc czarnych skokowców Straży Granicznej. I oczekuje pani, że wszystkie te poplątane siły będą wypełniać rozkazy jakiegoś plagowego przemytnika na starym skokowcu?!

– Nie przypominam sobie, żeby kapitan Myrton wydawał jakiekolwiek rozkazy... ani żeby istniały dowody jego przemytniczej działalności.

– Po co nam dowody? – zauważyła kąśliwie admirał Harmonia. – Wszyscy wiemy, z kim mamy do czynienia. A co do rozkazów... proszę przejrzeć na oczy. Ten cały Grunwald nie potrzebuje ich wydawać. Wystarczy, że występuje z pozycji siły, i to od samego początku. To zwykły terrorysta. Jego wirus, imprint czy jak to tam zwać, sparaliżował całą flotyllę...!

– Z tego, co się orientuję, paraliż nie był jego zamiarem – zaprotestowała Misterie. – Pozwolę sobie przypomnieć, że „Wstążka” udostępniła wszelkie materiały tuż po naszym wskrzeszeniu. Wynika z nich jasno, że transgres Natrium Ybessen Gatlark od błękitnych miesięcy próbował ocalić skazane na zagładę statki, w czym bez wątpienia pomógł wspomniany przez panią imprint. Potwierdziły to wyliczenia wszystkich wykastrowanych SI naszej floty...

– Nikt nie neguje działań owego transgresa. – Fanill zamachał niecierpliwie ręką. – Ani wyliczeń naszych Sztucznych Inteligencji. Ale akcje ratunkowe powinny być nadzorowane przez przedstawicieli Galaktycznych Sił Zbrojnych, a nie jakiegoś cywila o podejrzanej przeszłości.

– Decyzje podejmował transgres, nie Grunwald – zaprzeczyła Artez. – Transgres współpracujący z GSZ w osobie Marszałka Kerkosa Sanda.

– Być może, ale Grunwald podtrzymuje owe decyzje – zauważyła admirał Harmonia. Na jej twarzy wykwitł krzywy grymas, zupełnie jakby Dunwitch walczyła z ochotą, by splunąć. – Bo transgres zniknął i od dawna nie ma z nim kontaktu! Nie mówiąc już o tym, że decyzje tego całego... Gatlarka z jakiegoś zapyziałego Księstwa Granicznego były decyzjami o charakterze przestępczym...

– Pani żartuje, pani admirał?

– A wyglądam, jakbym żartowała? Gatlarkowi udało się uniknąć odpowiedzialności tylko dlatego, że postawił całe GSZ pod ścianą! Podczas gdy to właśnie on powinien stanąć przed sądem wojennym!

– Na to przyjdzie jeszcze czas – załagodził nieco Fanill. – Rozumie jednak pani, że ta farsa musi się skończyć – rzucił do Misterie. – Mieliśmy to załatwić w inny sposób, ale skoro już włączyła się pani do dyskusji...

– Dyskusji? – zdziwiła się Artez. – Jeśli chce pan naprawdę dyskutować, admirale, proszę w to włączyć Grunwalda.

– Z chęcią bym to zrobił, gdyby zgodził się przybyć na pokład „Chwały” – zauważył zimno Hest. Misterie wzruszyła ramionami.

– Wystarczy holoemiter. Jak rozumiem, już je naprawiono?

– Jestem zwolennikiem osobistego kontaktu – wycedził Fanill.

– Doprawdy? Zatem proszę użyć falownika na „Wstążce”. Zakończy to może dyskusję, ale ukaże prawdziwe intencje „Chwały”... tak jak ostatnim razem.

– Niech pani nie będzie bezczelna, Artez! – Harmonia nie wytrzymała i walnęła dłonią w konsolę. Jej kunsztowna fryzura zatrzęsła się lekko. – Świetnie pani wie, że nie możemy tego zrobić! Grunwald po prostu wyłączy nam okręt, jak na samym początku! Wszystkie systemy są przez niego zimprintowane i nie jesteśmy w stanie usunąć tego przeklętego wirusa!

– Ten wirus – zauważyła zimno Misterie – uratował nam życie.

– Ależ nikt nie neguje tego stwierdzenia! – zachichotał ugodowo admirał Valtiri. – Droga pani Artez! Wiemy doskonale, że większość z naszych sił znajdowała się na straconej pozycji. Ale są tu też jednostki z Systemów Wewnętrznych, gdzie nie toczyły się żadne znaczące walki... Choćby i sama „Chwała”, nieprawdaż?

– Uważa pan więc, że nic im nie groziło? Wątpi pan w zdolności ekstrapolacyjne transgresa? – ucięła Misterie. – Sprawdziły się w każdym z przypadków.

– Nie przesadzajmy... – zaćwierkał Vent, ale Artez jeszcze nie skończyła.

– Nie możemy nawet wiedzieć, czy ten nowy przeciwnik, o którym wiemy z zapisów „Wstążki”, nie dotarł do systemów Jądra. – Misterie spojrzała wyzywająco na grubego admirała. – I czy zdolności Natriuma Gatlarka nie przewidziały pojawienia się nowego gracza i jego zwycięstwa... a więc i potencjalnego zniszczenia „Chwały”.

– I znów to samo. Opiera się pani na wątpliwych danych udostępnionych przez stary skokowiec – zauważył sucho Fanill. – Nie bierze pani nawet pod uwagę, że dane te mogły zostać odpowiednio spreparowane...

– Spreparowane? Ich autentyczność została potwierdzona przez nasze wszystkie SI!

– Mamy zatem uwierzyć w jakąś dziwną, nową potęgę, odpowiedzialną za zniszczenie Synchronu, na podstawie niejasnych zapisów z podejrzanego skokowca? – skrzywił się admirał. – Mamy zaakceptować jakieś bajki o chodzących zmarłych?

– Wszyscy widzieliśmy zapisy ze „Wstążki” – stwierdziła twardo Misterie. – Wynika z nich, że nastąpiły zagadkowe przekształcenia Wypalenia. Pojawiły się w nim otwarcia Głębi i nowe, niebezpieczne jednostki. Jednostki, których siły wojskowe do złudzenia przypominają te z galaktycznych raportów, z jakimi miałam okazję zapoznać się już na Błękicie.

– Banialuki! – syknął Fanill. – Te naciągane argumenty przytaczała pani już wcześniej. Ja widzę zaś tylko tyle, że Konsensus operuje co najwyżej nową techniką żeglowania po Wypaleniu. A te całe... dziwaczne jednostki i ich... „teleportacja” na pokład statków to albo zwykłe kłamstwa, albo nowa technologia sił kseno. Technologia, o której powinniśmy natychmiast poinformować GSZ na Błękicie!

– A zatem proponuje pan lot na Błękit? – prychnęła Artez.

– To chyba oczywiste! – żachnął się admirał.

– A zdaje pan sobie sprawę z tego, że jeśli nasz przeciwnik żegluje po Wypaleniu jak po dziurze głębinowej lub jeszcze szybciej, to mógł się tam dawno pojawić? – Głos Misterie był spokojny, ale ciężar wypowiedzianego przez nią stwierdzenia sprawił, że po słowach byłej Przedstawicielki Rady Błękitu zapadła cisza. – To przecież całkiem logiczne, prawda? – dodała, patrząc z niejaką satysfakcją na milczącego admirała. – Jeśli transgres przejmował okręty z Systemów Jądra, to musimy założyć, że przewidział ataki, które miały dotknąć wewnętrznych obszarów Wypalonej Galaktyki. W tej perspektywie przejęcie „Chwały”, jak i innych okrętów z tego regionu, było niczym innym jak ich wycofaniem z układów, które Natrium Ybessen Gatlark uznał za stracone.

Misterie Artez umilkła, spoglądając na przetrawiającą jej słowa Trójcę. Po chwili jednak przyznała:

– Rozumiem wasze obawy. Sama je miałam, gdy tylko trafiłam do tego sektora. Wszystko opiera się wszakże na zaufaniu – stwierdziła, decydując się na ostatni argument, as w rękawie wytrawnego polityka. – Na zaufaniu do tego, co robił transgres, i do Galaktycznych Sił Zbrojnych, które zdecydowały się mu zawierzyć.

Jeśli to nie zadziała, pomyślała, to nie zadziała już nic. Nawet Trzy Stare Pierdoły musiały zdawać sobie sprawę z konsekwencji, jaką była negacja ostatnich strategicznych decyzji Sanda – najpotężniejszego człowieka Wypalonej Galaktyki.

Ale oni nie odpuszczą, zrozumiała Misterie, gdy po upływie kolejnych minut zbędnego bełkotu, mającego wybielić wcześniejsze wypowiedzi Trójcy, admirał Fanill Hest zdecydował się zakończyć spotkanie. Zgniły plon kolejnego dnia, pomyślała, powoli wychodząc z SNSO. Czas zmarnowany na gierki i półsłówka. Intrygi niemogące przysłonić faktu, że jak na razie pozostaje nam tylko czekanie. Trójca dobrze wiedziała, że ich siły nie odlecą stąd, dopóki nie przybędą tu wszystkie porwane przez Grunwalda jednostki. Niektóre nadal żeglowały galaktycznym przestworem, ustawione osobiście przez Myrtona, a jeszcze inne trafiły tu przez zdesperowane załogi, które – bez żadnej nadziei na przeżycie – aktywowały imprintowy program „Brzytwa topielca”. Czy Trójca naprawdę oczekiwała, że Grunwald ma czas na głupoty, w momencie gdy – już bez pomocy Synchronu – musi monitorować nie tylko wcześniej przechwycone statki, ale i każdą jednostkę, która uruchomiła „Brzytwę”?

Nie zmienia to faktu, że i tak zaraz wszystko się zawali, stwierdziła w myślach Artez, idąc na ciężkich nogach do zaparkowanego ŁOK-a. I nie muszę być transgresem, by to ekstrapolować. Fanill wręcz się trzęsie, a ta cała Dunwitch...

– Niech pani zaczeka!

Misterie odwróciła się. Nieco zadyszany admirał Valtiri Vent kończył bieg na swoich krótkich nóżkach, utrzymujących z niejakim trudem ciężar otyłego ciała. Niski, obwieszony medalami admirał błyszczał chorobliwie rozbawionymi oczkami.

– Ależ pani zasuwa! – stwierdził, wyciągając skądś chusteczkę z wyszytym monogramem VV. – Na Plagę, ma pani niezłe nogi... w sensie szybkości, oczywiście... Proszę wybaczyć żarcik! – zachichotał, ale śmiech został nieco przygaszony przez kaszel. Jego personal musiał chyba pracować na pełnych obrotach po tak szybkim biegu.

– Admirale. – Kiwnęła głową, kontynuując marsz w kierunku zaparkowanego ŁOK-a i oczekującej Pi.

– Da się pani zaprosić na kawę? – rzucił drepczący obok Valtiri, wycierając chusteczką czoło z niewidocznych kropel potu.

– Kawę?

– Tuż obok jest jedna z oficerskich mes – poinformował. – Dosłownie dwa kroki! Chciałem zamienić z panią słówko... poza oficjalnym spotkaniem.

– Nie jestem pewna... – zaczęła, ale Vent zamachał ręką, jakby oganiał się od uporczywej muchy.

– Pięć minut! – pisnął. – Tyle może mi pani chyba zaoferować. A sprawa jest... jak by to powiedzieć... kluczowa. I dość, he, intymna.

Czyżby pęknięcie w Trójcy? – zastanowiła się Artez. Valtiri wydawał się jej zawsze najsłabszym ogniwem... Z drugiej jednak strony nie miała pewności, czy nie został wysłany przez pozostałych.

– Skoro pan nalega – zgodziła się tonem wskazującym na pójście na pewne ustępstwo.

– Zdecydowanie! – zachichotał. – A zatem? Pani pozwoli?

Znów kiwnęła głową, jednocześnie sprzedając mu sztuczny uśmiech. Admirał Vent był już jednak w swym żywiole: poprowadził ją niemal tanecznym krokiem wzdłuż promenady korytarza, by szarmancko wskazać jej wejście do okazałej – tak jak wszystko na „Chwale” – mesy.

– Wciąż mamy zapasy systemowe – ćwierkał, gdy przechodzili przez salę pełną przymocowanych do podłogi stołów zajętych przez tę część załogi, która miała w tym momencie przerwę obiadową. – Nadal nie funkcjonuje odzysk... ale „Chwała” może się bez niego obyć jeszcze przynajmniej przez kilka błękitnych miesięcy...

– Miło mi to słyszeć – mruknęła, zastanawiając się, jak długo potrwa serwowana jej przez Valtiriego gadka szmatka. Ale zadowolony z siebie admirał nie wyczuł nawet cienia ironii. Wskazał jej miejsce i usiadł obok, za blatem jednego z automatycznych barów serwujących napoje, kawę i fluid.

– Proszę mi wybaczyć tę całą kryptologię – zaczął, nieco poważniejąc – ale sytuacja jest coraz bardziej napięta.

– To znaczy?

– Z pewnością pani zauważyła, że admirał Fanill nie darzy zbyt wielką sympatią kapitana Grunwalda. – Vent wyciągnął rękę po świeżo uformowany przez ekspres termokubek. – Jak rozumiem, słyszała pani plotki?

– Zależy które. – Misterie uśmiechnęła się nieco nieszczerze. – Te dotyczące romansu admirała z Harmonią Dunwitch?

– Ha! A jednak jest pani złośliwa! – zachichotał Valtiri. – Nie, chodzi o nazewnictwo naszej floty, czy raczej flotylli, biorąc pod uwagę jej wielkość. Pomimo chaosu, o którym wspominał admirał Hest, jest ona istotnie imponująca, nieprawdaż? – Artez nie odpowiedziała. – Nasz drogi transgres pięknie się spisał. Nic zatem dziwnego, że Fanillowi nie spodobała się nazwa krążąca po korytarzach „Chwały”... i z tego, co wiem, również na pozostałych statkach.

– Chodzi panu o Ocalonych, admirale? – spytała Misterie. – Czy może o Porwanych? Słyszałam obie wersje, łącznie z Pozostawionymi i Zdobyczą Łowcy...

– Nie – zaprzeczył Vent, którego wesołość nagle nieco przybladła. – Myślę, że dobrze pani wie, o jaką nazwę mi chodzi. O tę, którą i ja uważam za potencjalnie... hm... niebezpieczną.

– A dokładnie?

– Cóż... chodzi mi o Flotyllę Grunwalda.

Jest cwańszy, niż mi się z początku wydawało, pomyślała Artez. Od razu do celu! Zawsze tylko chichotał, a powinnam się była domyślić, że to zasłona dymna. Z drugiej strony: czemu tu się dziwić? Jak inaczej dochrapałby się tak wysokiego stanowiska? Chichocząc po kątach?

– Może istotnie – oznajmiła, biorąc w dłonie swój termokubek z kawą zabielaną fluidem – coś obiło mi się o uszy. I uważa pan owo określenie za niebezpieczne?

– Cała ta sprawa z Grunwaldem jest taka – przyznał admirał. – I nie powinno to pani dziwić. Na samym początku, przypomnę, nie była wcale pani zachwycona „porwaniem przez Łowcę”, podobnie jak Fanill.

– Zmieniłam swoje nastawienie, gdy zapoznałam się z sytuacją.

– Nikt nie jest z nią do końca zapoznany – zaprzeczył Valtiri. – Posiadamy tylko fragmentaryczne dane. Tymczasem admirał Fanill, podobnie jak admirał Dunwitch, posiada silny wpływ na kapitanów poszczególnych jednostek naszej flotylli. Większość z nich uważa, że Grunwald i sprawa tego całego imprintu uderza w pozycję ludzi, którzy od lat piastują dowódcze stanowiska. Stanowiska, dodajmy, w pełni zasłużone. Są jednak i tacy, i jest ich całkiem sporo, którzy opowiadają się po stronie Grunwalda, uważając go za... – Vent zawahał się i na jego jowialnej twarzy zagościł znów lekki uśmieszek – jakiegoś, powiedzmy, bohatera.

– To chyba jeszcze nic złego?

– Nie, pod warunkiem że ów bohater nie robi się zbyt... mityczny, jeśli rozumie pani, o co mi chodzi.

Misterie odstawiła kubek. Przez dłuższą chwilę patrzyła bez słowa na Valtiriego, którego fizjonomia zdawała się dążyć w kierunku rozbawienia i powagi jednocześnie, kompletnie zbijając ją z pantałyku. Czemu się tak wił i kręcił? Miotał w uścisku dwóch przeciwstawnych...

Chwileczkę.

– Mówi pan o ryzyku czynnego buntu przeciw Grunwaldowi – wyszeptała, odstawiając kubek. Poczuła, że robi się jej zimno. – O spodziewanym konflikcie, w którym nie chce się pan oficjalnie opowiedzieć po żadnej ze stron. Mówi pan o planowanej operacji.

Admirał zachichotał, ale śmiech wydał się jej odrobinę zbyt nerwowy.

– Nie przesadzajmy... – zaczął. – To nieco zbyt daleko idące wnio...

– Admirał Fanill chce przejąć statek Grunwalda i zmusić go do współpracy na swoich warunkach – przerwała mu Artez. – Raz już próbował i nie zamierza ustąpić. O to tu chodzi, prawda? To o tym chcieliście dziś porozmawiać... dopóki nie przeszkodziłam wam w zebraniu, na którym miało mnie nie być.

– Cóż... – stęknął Valtiri, ale Misterie jeszcze nie skończyła.

– Chcieliście wdrożyć jakiś kolejny ryzykowny plan? – spytała. – Ale pan już wie, i to o wiele lepiej od Fanilla i Dunwitch, że takie działanie doprowadzi do poważnych konsekwencji. Są ludzie, którzy staną po stronie Grunwalda, i to bardziej aktywnie, niż przypuszcza się na „Chwale”, prawda? Ludzie, którzy uważają, że Myrton Grunwald ocalił im życie i że jego działania były w pełni akceptowane przez Galaktyczne Siły Zbrojne. A jeśli akceptowały je GSZ, to można je rozpatrywać jako rozkaz samego Marszałka Sanda...

– To niezupełnie tak...

– Och, pojmuję, że to „niezupełnie tak”. Ponieważ rozumiem, że pan wie coś więcej, admirale – głos Artez był chłodny. Vent ponownie się uśmiechnął, ale jego uśmiech zaczął wyglądać na krzywy, wystraszony grymas. – Wie pan coś, o czym nie wiedzą Fanill i Dunwitch. I chce pan to przehandlować, zgadza się?

Admirał Vent zacisnął usta. Poczerwieniał, ale Misterie nie spuszczała z niego wzroku. Jego chichot gdzieś się wypalił. Niemal widziała trybiki pracujące wytrwale w jego głowie. Jak zachować bezpieczną pozycję? Czy sprzedaż informacji opłaci mu się we Flotylli Grunwalda? I czy ujawnienie tego, co wie, nie wpłynie na jego stanowisko we Flotylli Fanilla? Stanie w rozkroku może skończyć się fatalnie, ale wybór którejś ze stron może być znacznie gorszy...

– Proszę zacząć – powiedziała wreszcie spokojnym tonem. – Zapewniam pana, admirale, że wszelkie przekazane przez pana informacje zachowam dla siebie... i to bez względu na to, jak dalej potoczy się ta sprawa. To chciał pan usłyszeć, prawda? – dodała, pozwalając sobie na lekki uśmiech. – I to, że w razie czego będę o panu pamiętać. Niech więc się pan o to nie martwi. A zatem? Co takiego chce mi pan przekazać?

Admirał Valtiri Vent najpierw mocniej spąsowiał. Potem lekko zbladł, próbując się uśmiechnąć. Cofnął się jakby w sobie, szukając resztek zagubionej gdzieś wesołości. Parsknął z cicha, ale jego oczy pozostały martwe i wystraszone.

A potem nachylił się do przodu i powiedział.




Fregata szpitalna Klanu Naukowego „Lazarus” cierpiała na stałe obłożenie pacjentami. Biorąc pod uwagę liczebność flotylli i fakt, że Myrton Grunwald porwał zaledwie kilka jednostek medycznych, nie było w tym nic dziwnego. Okrętowe AmbuMedy pomagały nawet w trudnych przypadkach, ale bardziej skomplikowane leczenie wymagało obecności personelu. Dodatkowo „Lazarus” – tak samo jak „Eskulap” czy „Former” – nie był przecież pusty w trakcie przechwycenia. Nic zatem dziwnego, że w normalnych warunkach dostanie się na jego pokład wymagało długich procedur.

Misterie Artez nie miała problemów tego typu.

Przydzielony jej tepek z „Chwały” doczepił się do odseparowanej części doku, a Pi podłączyła się szybko do systemu, zasysając mapę pomieszczeń i korytarzy. Misterie odrzuciła uprzejmą propozycję przydzielenia eskorty z korpusu medycznego Klanu i zapewniła, że nie jest zainteresowana spotkaniem z klanowym medykiem.

Miała do sprawdzenia coś kompletnie innego niż swój stan zdrowia.

Zostawiwszy Pi przy tepeku, ruszyła, kierując się mapką. Według zapewnień Valtiriego jej cel miał znajdować się w oddziale szóstym, sektorze trzydzieści trzy. Nie wyglądało to za dobrze: cała szóstka klasyfikowana była jako „paliatywna” bądź „stazowa”. Trzymano tam przypadki wymagające bardziej skomplikowanych interwencji – a zatem wpięte na razie w stazę – bądź potencjalnie beznadziejne. Gorzej było tylko w ostatnim oddziale „Lazarusa”, siódmym, z przypadkami choroby pogłębinowej, które miano początkowo odstawić na Azyl. Oddział siódmy był wszakże zajmowany przez raptem trzech pacjentów.

Na całe szczęście odseparowany dok łączył się bezpośrednio z szóstką. Mapka była prosta i krótka – wyświetlona na płaskiej, personalowej płytce, natychmiast błysnęła zieloną lampką miejsca docelowego. Drzwi z numerem 33 otworzyły się niemal bezgłośnie i Misterie przekroczyła próg sektora – zajmowanego przez jedną tylko żywą pacjentkę i kilka zestazowanych ciał. Ale był tu ktoś jeszcze; ktoś, kogo miała nadzieję spotkać.

Chłopak – na oko szesnasto-, może siedemnastoletni – siedział zamyślony przy zamkniętej, przezroczystej czaszy skomplikowanego, profesjonalnego AmbuMedu. Chyba w coś grał, choć bez większego zaangażowania. Nad trzymaną personalową płytką wyświetlało mu się niewielkie holo prostej gry strategicznej, rzucającej wokół blade, zielonkawe światło. Artez przyspieszyła, pozwalając, by usłyszał jej kroki, i nastolatek w nieprzepisowym kombinezonie z kapturem wygasił program. Jego ręce były zakryte przez czarne skórzane rękawiczki.

– Astrolokator Toc Trink? – spytała Misterie. Dzieciak skrzywił się lekko, ale kiwnął głową. – Jestem Misterie Artez, Przedstawicielka Rady Błękitu i Konsultantka GSZ. Mogę usiąść?

– Proszę – mruknął. – Miejsca jest od groma i trochę.

– Dziękuję – odpowiedziała, sięgając po niewielkie, obłe siedzisko. Szarpnęła, ale stołek nawet nie drgnął.

– Musi pani nacisnąć na odpięcie magnetyczne – burknął Trink. – Wszystko tu albo dokręcili, albo doczepili magnesem do podłogi, na wypadek problemów z grawitacją.

– Ten przycisk? – spytała, a gdy już potwierdził, usiadła z wyraźną ulgą. – To twoja kapitan, Trink? – spytała, wskazując na AmbuMed.

– Niezupełnie – odpowiedział po chwili. – Kapitan wyssało przez śluzę. Ale to jej zastępca, pierwsza pilot, zatem tak... to moja... obecna kapitan. Tsara.

– Co się jej stało?

– Jest w śpiączce – odpowiedział, oderwał wzrok od Artez i zerknął przez szybkę AmbuMedu. – Kiedy tu nas przywiało i kiedy ją wskrzesiłem, nie przebudziła się. Inna sprawa, że wprowadziłem ją w stazę, gdy była już nieprzytomna.

– Przykro mi.

– Klanowcy mówią, że chyba z tego nie wyjdzie – odparł. – Uważają, że doczepił się do niej jakiś... postazowy wstrząs. Zapaść stazowa czy coś w tym stylu.

– A ty jak uważasz?

Trink wzruszył ramionami.

– To przez Maszyny – powiedział po dłuższej chwili milczenia. – Byliśmy w jednym z ich okrętów, jeszcze przed tą całą akcją z Synchronem. Zanim stamtąd uciekliśmy, jedna z nich coś jej zrobiła. Jakby operację. I teraz... nie przebudziła się. Coś się w niej zmieniło... – Chłopak zawahał się, ale dokończył: – Nawet trochę inaczej wygląda.

– Ale przychodzisz do niej – zauważyła Artez. – Jesteś tu podobno regularnie. Twój statek jest na stale podpięty pod „Lazarusa”, prawda? To bardzo szlachetne z twojej strony, Trink. To, że jej nie zostawiłeś.

– Tylko ona tak naprawdę została z mojej załogi – szepnął. – Ona i Rupieć.

– Rupieć?

– Dlaczego mnie tak pani wypytuje? – Toc uniósł nieco głowę, ale w jego głosie nie pojawiła się podejrzliwość, raczej zmęczenie. – Wszystko już powiedziałem Klanowi i głównemu medykowi „Lazarusa”. Mam prawo tu być.

– Nikt nie chce cię stąd wyganiać – zaprzeczyła Misterie. – Chcę tylko, żebyś pokazał mi to samo co admirałowi Valtiriemu.

– Nie rozumiem, o czym pani...

– Admirał przekazał mi tę sprawę – przerwała mu Artez. – Dobrze zrobiłeś, docierając z nią aż do niego, ale teraz ja ją przejmę. To wszystko podpada pod kwestie dyplomatyczne, a tym właśnie się zajmuję. Dyplomacją.

Chłopak zawahał się.

– Admirał zabronił, żebym komukolwiek o tym mówił.

– Ja nie jestem ktokolwiek – odparła Misterie. – I powtarzam: przejmuję tę sprawę na jego prośbę. Jeśli chcesz, możesz się z nim skontaktować. Chociaż nie polecałabym ci takiego sposobu kontrolowania jego decyzji.

To przeważyło. Astrolokator Toc Trink patrzył na nią przez chwilę, by wzruszyć – po raz kolejny – ramionami.

– W porządku – mruknął i wybrał coś na płytce personala. Po chwili położył płytkę na jednym z siedzisk. – To i tak w sumie nie moja sprawa... – zakończył, naciskając wyświetlony przycisk wezwania.

Była Przedstawicielka Rady Błękitu wstrzymała oddech.

Wyświetlone przez personal Trinka holo było słabej jakości – połączenie, pozbawione Synchronu, trzymało się na awaryjnym łączu, ale uformowana przez światło postać była na tyle wyraźna, by można było dostrzec sylwetkę dziewczynki. Misterie wstała.

– Jestem Misterie Artez – powiedziała. – Przedstawicielka Rady Błękitu i Konsultantka Galaktycznych Sił Zbrojnych.

– Wiem, kim pani jest – odparło holo. – Ja jestem Lora, byt maszynowy skokowca „Krzywa Czekoladka”. I witam panią w imieniu Wolnych Sztucznych Inteligencji.





Pytacie, czym jest koniec. Pytacie, czym jest apokalipsa, i wyobrażacie ją sobie jako cios, który spadnie na was i wasze domy. Widzicie ją niczym wielką eksplozję, zmiatającą wioski i miasta. Słyszycie ją w huku podniebnych trąb i ciszy spadających gwiazd.

Bardzo się mylicie, bracia i siostry. W wielkim jesteście błędzie.

Koniec następuje w rozpadzie. W upadku rzeczy drobnych. W narastającym chaosie i rezygnacji. Koniec to oczekiwanie i bardzo powolna utrata. Koniec to zapowiedź końca, w której wszystko zaczyna nie płonąć, a gasnąć.


Almanachy Zbioru, O rozpadzie





Stara mgławica emisyjna NGC 3199 tkwiła w konstelacji Kila Ramienia Strzelca, plus minus dwanaście tysięcy lat świetlnych od legendarnej Terry. Znajdująca się w jej centrum gwiazda Wolfa–Rayeta generowała potężny gwiazdowy wiatr, który – przynajmniej teoretycznie – powinien już dawno przynieść śmierć zapomnianym w układzie planetom. Półsieroca Gantia wciąż jednak trwała i, ku zaskoczeniu Susie Winter, miała się całkiem dobrze.

Być może była to zasługa staroimperialnego terraformingu i wciąż działających prastarych Wież Atmosferycznych. A może dbano o nią ze względu na znajdującą się w pobliżu dziurę głębinową Wilkołaka, ale to już Susie nie interesowało. Nie miała w zasadzie pojęcia, po Plagę tu przylecieli, ale głównodowodzący eskadry Drani, podporucznik kapitan Tolk, po skoku z poziomu boi lokacyjnej i późniejszym locie niestabilną iskrą głębinową Chrom wydał rozkaz krótkoterminowego pobytu na tej właśnie placówce, i to interesowało ją bardziej. Dlatego też, podobnie jak reszta ocalałej eskadry, zgrabnie posadziła „Balerinę” na Gantii.

I tam właśnie poznali Malwę.

Malwa okazała się nieco nerwową pracoholiczką, wcześniej zatrudnioną jako koordynatorka prac badawczych prowadzonych przez Klan Naukowy na planetach zamieszkanych niegdyś przez Obcych. Rzecz jasna, od Wojny Naporu wszystko się posypało, co, jak wytłumaczyła kiwającej głową Susie, było typowym przykładem prześladującego ją pecha. Szczęście w nieszczęściu, że wylądowała właśnie tu, na swoim po raz kolejny zepsutym – choć ukochanym, bo odziedziczonym po babci – silnie zautomatyzowanym skokowcu „Kaktus”. I z chęcią została przewodniczką Winter.

– To Port-Miasto – wyjaśniła. – Aglomeracja miejska i kosmoport w jednym. Sporo ich tu, jakieś trzydzieści chyba. Taki... techniczny wyprysk maszynowo-barowy na Modlitewnikach – wyjaśniła, machając ręką w stronę wszechobecnych na planecie gór.

– Durna nazwa – stwierdziła Winter.

– No raczej – zgodziła się Malwa. – Ale tak się nazywają, przez tę płaską konstrukcję szczytów. Podobne pasma potrafią się tu ciągnąć i kilka kilometrów... taka planetarna uroda. W każdym razie na dole masz Labirynty, taka ni to naturalna, ni sztuczna pierdoła. Miałam je badać... o, tam. – Wskazała leżące w dole kamienne twory, przetkane monolitami prostokątnych skał, rozpadlinami bladych ogni i wielkimi pieczarami. – Zbudowane przez kar-seeki. To tacy półzwierzęcy Obcy. Niestety, nie zakwalifikowali się do rasy inteligentnej. A potem „Kaktus” znowu zdechł... no i sama wiesz. Tak czy owak, możemy strzelić sobie drinka, co nie?

– Jeszcze się pytasz? Nie ma to tamto – przytaknęła ochoczo Susie.

Cóż, na razie plan miała prosty. Po pierwsze: w momencie, gdy Tolk prowadził synchroniczne konferencje z obecnym gdzieś w Ramieniu Strzelca głównodowodzącym porucznikiem Kahlem, schlać się na umór w towarzystwie nowo poznanej kumpeli, bo schlać się wypadało. A już na pewno po stracie kumpli z eskadry – zarówno z zaginionej „Krzywej Czekoladki”, jak i pilotki bombowca „Bella” Ho Sanako. Po drugie: zbajerować mechaników Portu-Miasta, by doprowadzili do porządku ich ocalałe skokowce i myśliwce, choć słysząc o sytuacji z „Kaktusem”, nie miała pewności, czy akurat to się powiedzie. I po trzecie – nie rezygnując z chlania – nareszcie przespać się z pilotem bombowca „Całus”, Tomem Krzywikiem.

Załatwiła na pewno przynajmniej dwie z tych spraw. A potem – gdy niemal dorwała Krzywika w łazience baru – Marszałek GSZ Sand ogłosił mobilizację i zdradę Maszyn, statki zassały „Brzytwę topielca”, a Synchron wypluł jakieś nienormalne Widma, by zabrzęczeć, zapiszczeć i definitywnie zdechnąć.

To, co wydarzyło się później, trafnie podsumował zbrojeniowiec „Baleriny”, Lord, słowami: „Pożar burdelu na kółkach”.

Wszyscy na siebie wrzeszczeli.

Po pierwsze, darł się Tolk, aż wyskoczyła mu na szyi czerwona, pulsująca żyłka. Darł się pilot myśliwca „Zapłata”, Tift Hat – który poinformował Tolka, że odlot bez Synchronu głównodowodzący eskadry może sobie wsadzić w dupę. Darł się zwykle spokojny stary kapitan „Baleriny” Sevenses, który dorzucił, że podporucznik może go pocałować w to samo intymne miejsce.

Młoda komputerowiec „Baleriny”, Klaato Barada, poryczała się, a astrolokator Jarc – mechaniczna Trójka dorzucona do skokowca w ramach programu militaryzacyjnego Jedności – rozsądnie zmilczał, obawiając się o swe mechaniczne istnienie. Milczał i Despectum – choć pilot serafa „Cisza” nigdy nie był specjalnie rozmowny. A świeżo poznana Malwa gdzieś zwiała, i to w podskokach. Zapewne po to, by po raz kolejny spróbować wskrzesić swój uszkodzony statek.

Na tym tle Susie spotkała przykra niespodzianka: rozwolnienie. Wcześniejszy stres związany z utratą towarzyszy broni, popijany w wolnych chwilach tani alkohol i podejrzane orzeszki podjedzone w barze zrobiły swoje. Siedząc w łazience i próbując dojść ze sobą do ładu, nie rozumiała, jak wiele mieli szczęścia. Półsieroca planeta umiejscowiona w gwiezdnym wichrze Wolfa–Rayeta wyjątkowo słabo odbierała Synchron i dotknęła ją zaledwie szarpana aktualizacja sieci, tak jak i późniejsze Drgnięcie Tansky’ego. Cała afera z Przebudzeniem Premaszyn dotarła więc do Gantii z opóźnieniem i nie wywołała takiego efektu jak na większości światów Zjednoczenia. Używając średniowiecznej nomenklatury – upiekło się im, i to dosłownie.

Niestety, ich dobra passa nie trwała wiecznie.

Przez jakiś czas byli uziemieni. Teoretycznie mogli skorzystać z iskry głębinowej Chrom i wrócić do boi lokacyjnej lub dostać się do dziury Wilkołaka i dolecieć do Azylu – Centralnej Planety Psychiatrycznej Zjednoczenia, leżącej w Obrębie Federacji. Rozważali to podczas cowieczornych spotkań w barze Portu-Miasta, ale – tak jak i większość stacjonujących na planecie wojskowych i prywaciaków – nie wiedzieli, po co. Owszem, dało się polecieć dziurą czy iskrą bez Synchronu w inne miejsce – ale czy miało to sens? Co za różnica, gdzie będą siedzieć, skoro nie mogą nawet skontaktować się z Kahlem? To wszystko było kompletnie bez sensu.

Szybko się zresztą okazało, że lot nie jest najlepszym pomysłem. Uświadomił ich w tej sprawie niewielki transport Klanu Naukowego, który przywiózł ze sobą przerażonych lekarzy Azylu. Według ich zeznań chorzy na Centralnej Planecie Psychiatrycznej Zjednoczenia oszaleli ze szczętem. Monitorujące ich systemy siadły, tak samo jak wszczepione chipy kontrolne i w końcu cała planeta wpadła w ręce wariatów.

– Nie ma to tamto – wybąkała Susie, patrząc na jednego z owych doktorów, który delikatnie mówiąc, po ostatnich przejściach sam nadawał się chyba do psychiatryka. – Jesteśmy w dupie – dodała, odwracając się do reszty przysłuchującej się lekarzowi eskadry. Eskadra, z Tolkiem na czele, odpowiedziała jej wymownym milczeniem.

A potem nad Gantię przyleciał grim i określenie „w dupie” okazało się gigantycznym niedopowiedzeniem.




„Technonomicon” – stacjonujący w ukrytym sektorze Ramienia Perseusza Obrębu Państwa flagowy statek Stripsów i siedziba Symulatora Zero, zwanego też Najwyższym Eidolonem – nie przypominał zwykłego okrętu.

W zasadzie trudno było oszacować nawet jego wielkość. Flagowa jednostka Stripsów z pozoru była starą, zapomnianą stacją staroimperialną typu C, ale kompletnie ją przerobiono. Jej wcześniej martwe Serce wskrzeszono przy użyciu zapomnianych artefaktów Maszyn z okresu Wielkiego Rozłamu, jak Stripsowie określali Wojnę Maszynową. Ale był to dopiero początek.

Do stacji – podobnie jak w przypadku Gniazda Zbioru – domontowano fragmenty zniszczonych i na pół wskrzeszonych niszczycieli, krążowników czy fregat, bo w odróżnieniu od nastawionej na duchowość sekty Stripsowie postawili na mobilność. W ten sposób zamiast ciężkiej stacji powstał niesymetryczny „okręt śmietnisko”, pospawany technologią nanitową i zwykłą, trzeszczący od napęczniałych rur energetycznych i napakowany seriami migoczących rdzeni. Ów rdzewiejący, wiecznie modernizowany wrak wydawał się tkwić na granicy rozpadu... choć w istocie był twardszy niż niejedna solidniej wyglądająca jednostka. Inaczej zatem niż Gniazdo czy Katedra Pustki „Technonomicon” był w pełni funkcjonalny, choć była to funkcjonalność barokowa, trwoniąca nadmiary energetyczne oraz tak silnie naszpikowana symulacjami i hologramami, że trudno było ocenić, co jest w niej prawdziwe, a co stanowi tylko tak ukochaną przez Stripsów nakładkę percepcyjną.

Nakładkę, której fragmenty zaburzyły się nagle wskutek wielkiego otwarcia Głębi. Otwarcia, które wypluło Flotę Ujemność.

Obserwowane już wcześniej przez Stripsów echo głębinowe Ujemności nie dało się skutecznie wyliczyć. Wszelkie symulacje, docierające priorytetem do krypty „Technonomiconu”, plątały się w szacunkach. Symulator Zero raz otrzymywał wyliczenia przybycia całej Floty Ujemność, by za moment dowiadywać się o prognozowanym powrocie marnych jej pozostałości. Wszystko przez Synchron, który nie istniał. Sieć była już martwa – i to definitywnie. Tak samo jak sześćdziesiąt trzy procent Floty Ujemność, dowodzonej przez Stripsa stopnia alfa Waltera Dinge’a.

Rzecz jasna, nie wszystkie stracone jednostki od razu zginęły w Głębi. Część wróciła jako Widma nie do końca zdające sobie sprawę ze swej nowej struktury. Te statki – niepoddane jeszcze Bladości – z początku wysyłały ku „Technonomiconowi” zapytania o skuteczność symulacji prognostycznej i żądania wyliczeń kontaktu. Ale rdzawe okręty Stripsów, pokryte powidokiem metaprzestrzeni, na darmo próbowały powrócić do realności. Większość z nich zniknęła zresztą z przerażającym, programowym jękiem, brzękliwym niczym zawodzenie starego komputera.

Symulator Floty Ujemność Dinge, skacząc w Głębię bez synchronowego wsparcia, podjął bardzo ryzykowną decyzję. Jego flagowy statek, krążownik „Jehannam”, być może powrócił, ale olbrzymia liczba podległych mu jednostek odeszła na zawsze. A wszystko po to, by zwiększyć szansę Stripsów na przetrwanie. Przetrwanie dzięki wsparciu obcego, transgresyjnego Bytu Maszynowego.

Wraz z resztką Floty Ujemność do systemu przybyły bulwiaste, czarne jednostki Xeno Aparatus.

Wyglądało na to, że maszynowe ksenookręty o tonażu pancerników i superpancerników przyciągnięto na elektronicznej smyczy. Bulwy przebyły Głębię biernie, gubiąc po drodze liczne fragmenty swej armady.

Rzecz jasna, przybyła do „Technonomiconu” ksenoflota nie była cała. Druga Fala Powrotu obejmowała olbrzymi obszar Ramienia Perseusza, ale Aparat miał kontakt z zaledwie nielicznymi jednostkami, obecnymi w pobliżu jego okrętu flagowego, i to one przybyły razem z Ujemnością. Trudno było powiedzieć, co stało się z pozostałymi okrętami dumnej ksenomaszynowej floty. Wszystko przez zgubną w skutkach decyzję podpięcia się pod Synchron.

Konsensus Kseno nie potrzebował Synchronu, ale stworzony przez niego Aparat zamierzał z niego skorzystać. W chwili, gdy Obcy zdecydowali, że zagadkowe Drgnięcie w Synchronie jest wymierzonym w nich atakiem Jedności, Aparat wygłosił swe powitanie i podpiął się pod sieć. Niestety, najpierw musiał zmierzyć się z obecną w sieci Jednością i dopiero gdy poniósł porażkę, odczuł boleśnie skutki nieoczekiwanej śmierci Synchronu. Przez zbyt mocno wpiętą w niego armadę Aparata, tak jak przez Huba Tansky’ego, przeleciało wówczas kończące Synchron spięcie, wywołane objawieniem się Herolda i przybyciem Bladego Zastępu. Spięcie, które wciąż nie chciało się rozproszyć i narastało niezrozumiałym chłodem.

Spięcie, które wymagało dodatkowych analitycznych symulacji.

– Flota Zero – wyszeptały widmowe usta Najwyższego Eidolona. – Flota Zero. Konstrukcja jest konieczna. Symulacja jest konieczna. Początek jest konieczny.

Stacjonująca w systemie Flota Zero zaczęła się przegrupowywać. Symulator Zero nie zgodził się wcześniej na zbytnie rozproszenie swych okrętów i – nie licząc wsparcia udzielonego Zjednoczeniu – zebrał kwiat swej floty przy „Technonomiconie”. Na to, że będzie to najbardziej opłacalna strategia, wskazywała każda licząca się symulacja. Już za moment mogły one znaleźć swe potwierdzenie.

Okrętowy eidolon niższego rzędu rozpoczął proces wskrzeszania ocalonych jednostek Ujemności. Wystarczyła minuta, by Walter Dinge oderwał się od stazowego słupa Portu Symulacji i zwrócił spokojną, naciągniętą na podzespoły twarz w stronę Stripsa o specyfikacji alfa, Pierwszego Symulatora Gnypa, kapitana krążownika „Jehannam”.

– Konieczne jest przekazanie korelacji czystości – ogłosił Gnyp. – Konieczne jest dokonanie wpięcia w „Technonomicon”.

– Dokonać wpięcia – zgodził się Dinge.

– Wpięcie w toku – przyjął Pierwszy Symulator. – Szansa na skuteczną finalizację wpięcia: dziewięćdziesiąt dwa procent z tendencją wzrostową.

– Utrzymać symulację czystości – potwierdził Symulator Floty Ujemność. Ale krążownik już niemal dotykał dokowych łączy i chwytaków. Najwyższy Eidolon Stripsów nie zamierzał czekać i choć brzmiało to nieco paradoksalnie, jego podniecenie było niemal ludzkie.

W chwili, gdy „Jehannam” wpiął się w dok „Technonomiconu”, otworzył się właz prowadzący do pomieszczenia zajmowanego przez Aparata.

Przypalona, niemal dwumetrowa, humanoidalna konstrukcja maszynowa o głowie starego dziecka drgnęła, wyzwalając kłębki pary. Aparat nie został zestazowany w trakcie lotu przez Głębię, ale nie wyglądał, jakby przejmował się metaprzestrzenią. Był zajęty czymś innym – autonaprawą. Pilnujący go odstazowani już Stripsowie patrzyli, jak ksenomaszyna dokręca dziwaczne śruby i poprawia tłoki, blokując wypływ oleistych smarów.

Gdy przez krążownik przebiegło lekkie drżenie świadczące o zadokowaniu, Aparat wstał. Nadal drżał, choć znacznie słabiej niż wcześniej i widać było, że już łatwiej mu utrzymać równowagę.

– Konieczne jest przekazanie o oczekiwaniu – ogłosił jeden ze Stripsów, zwykły Symulator Wojskowy niskiego stopnia. – Oczekiwanie w toku. Czas T minus tysiąc osiemset sekund.

Aparat nie odpowiedział, ale wykonał coś w rodzaju uśmiechu. Być może, gdyby nie chodziło o Stripsów, ów grymas wyglądałby upiornie – ale członkowie Symulacyjnej Techniki Rozwoju Intelektu Postludzkiego nie przejmowali się zawiłościami ludzkiej mimiki. Zamiast tego strażnicy ustawili się w coś rodzaju straży honorowej i zaczęli wyprowadzać xeno apparatus. Wszczepiona w ich ręce i klatkę piersiową broń – począwszy od typowego stripsowego spopielacza po półautomatyczne działka – rozjarzyła się zielonymi znacznikami aktywności. Aparatowi to nie przeszkadzało – ruszył, wciąż lekko się chybocząc, ale pewnie.

Do głównej Symulatorni „Jehannam” dotarli szybko i równie szybko ją minęli, zabierając po drodze Dinge’a. Symulator Floty Ujemność nie wahał się opuścić swojej jednostki – coś, jakiś szczegół wymykający się symulacji, kazało mu ruszyć razem z Aparatem.

Były Kontroler Zjednoczenia zatrzymał się nagle tuż za wielką, spaloną lalką, choć zaraz ruszył z powrotem. Coś...

Waaalter... chodź, synku, chooodź.

...jak głos z odległej przeszłości przez chwilę błysnął w jego zbawionej świadomości, a potem równie nagle zniknął. Dinge potrząsnął topornie głową i dziwne wrażenie zgasło. Był niemal pewny, że coś słyszał... ale nie sądził, by było to możliwe.

Dok „Technonomiconu” przypominał szeroką, pospawaną tysiące razy rurę, ale przejście przez skorodowany tunel trwało krótko. Szli teraz przez korytarze będące niegdyś fragmentem zapomnianego, starożytnego niszczyciela Maszyn, którego trupie artefakty nadal jarzyły się resztkami baterii. Przebywała tu część Stripsów w stanie programowej stazy, wpięta plecami do naprędce wyprodukowanych portów, ślących ku cyborgom dawki życiodajnego napięcia i proste substancje odżywcze. Ale był to zaledwie fragment mijanej po drodze maszynerii: rdzeniowych silosów, sal holograficznych i maszynowni, jednego z ulubionych sektorów sekty.

Wydawało się, że Aparat przejdzie przez te techniczne labirynty bez zwłoki, ale – ku zaskoczeniu Dinge’a – Byt Maszynowy Kseno w pewnym momencie zatrzymał się.

– Przemiana? – powiedział całkiem wyraźnie swoim drżącym, modulowanym głosem, przypominającym skaczący głos nastolatka.

– Żniwa – wytłumaczył Symulator Floty Ujemność. – Zbawienie plonu.

Sala, osłonięta od transportowego korytarza starą, pożółkłą neoszybą, wyglądała na spory hangar z boksami trzeszczącymi od elektrycznego napięcia. Plon – czyli przerażeni ludzie porwani w trakcie Żniw – miotał się pomiędzy paralizatorami na ścianach, czekając na swe przeznaczenie. Ci, którzy wykazywali agresję i chęć do walki, byli natychmiast wyłapywani przez straż Stripsów i prowadzeni do hangaru z gehennami – słupami i łożami zbawienia technicznego. Tam szybko ich mocowano, by groteskowo wyglądający Strips o specyfikacji Operator, będący w istocie połączeniem kilku stripsowych jednostek, mógł przeprowadzić na nich pierwszy etap bolesnej cyborgizacji.

Pozostałe, bardziej potulne owieczki patrzyły na to z przerażeniem, modląc się żarliwie o stopień typu alfa, umożliwiający zachowanie świadomości. Stawianie oporu mogło bowiem sprawić, że operacja nie musiała się udać, w wyniku czego powstaliby pogardzani przez sektę Reanimatorzy.

Wojna czy nie wojna, Stripsowie po prostu dbali o swoje interesy. Utrzymanie wysokiej liczebności sekty przy stratach militarnych było bądź co bądź konieczne.

– Małe – zauważył Aparat. Dinge z początku nie zrozumiał, o co chodzi, ale Sztuczna Inteligencja Kseno wyciągnęła swą dziwną, nasadzoną na metalowe łączniki, spaloną dłoń i pokazała zbite w kącie, przerażone dzieci. – Zbawienie plonu?

– Nie – zaprzeczył Walter. – Konieczne jest oczekiwanie. Chyba że stworzony zostanie Inkubator. Zbawienie nieopłacalne – wyjaśnił, wskazując na małego, dziecięcego Stripsa, stojącego w kącie pomieszczenia i obserwującego hangar za pomocą jakieś przenośnego skanera.

Aparat nie odezwał się, ale przyjął chyba do wiadomości wytłumaczenie, bo jego staro-młoda fizjonomia znów rozciągnęła się w parodii uśmiechu. Zbliżali się do celu.

Krypta „Technonomiconu” znalazła się przed nimi w momencie, gdy odliczający czas Strips ogłosił T minus dwieście sekund. Wielka kula – bo tak prezentowała się owa konstrukcja – wyglądała na poskładaną z wygiętych, połączonych spawem fragmentów jakichś nieodgadnionych części, zapewne elementów poszycia, rur energetycznych, koron napędu głębinowego i tym podobnych śmieci. Ale Stripsowie nie byli zainteresowani estetyką. Krypta, tak jak i pozostałe elementy „Technonomiconu”, miała przede wszystkim być funkcjonalna. I taką zresztą się okazała. Tuż po przybyciu Aparata jej liczne wypustki, druty i stożki rozjarzyły się nagle antygrawitacyjnym napięciem, by – z trzaskiem i swądem spalenizny – poruszyć kulą w taki sposób, żeby jej wejście ustawiło się dokładnie przed przybyłymi.

– Wejście jest konieczne – poinformował Walter Dinge.

Aparat nie odpowiedział. Wykonał jednak polecenie i razem ze stripsową eskortą wszedł w gęstą sieć hologramów obliczeniowych.

Nie było to specjalnie duże pomieszczenie, choć mogło się takie wydawać, gdy widziało się kulę od zewnątrz. To jednak tu, wśród migoczących monitorów, symulacyjnych kamer, holoekranów i widm prostych eidolonów obliczeniowych, tkwiła stazowa trumna Symulatora Zero. Jego komputerowy duch, niemogący się wciąż zdecydować, czy odciąć więź ze starym, strupieszałym mózgiem, zamontowanym w stripsowym pancerzu leżącego w trumnie cyborga, zatrzeszczał i nabrał pozornej, holograficznej realności. Kamerami statku wpatrywał się w spodziewanego gościa.

– Konieczne jest powitanie – odezwał się elektronicznym, pozbawionym emocji głosem. Ale Aparat milczał. Na twarzy starego dziecka wciąż widniał głupkowaty uśmiech. – Konieczne jest stwierdzenie, że współpraca Symulacyjnej Techniki Rozwoju Intelektu Postludzkiego z transgresyjnym Bytem Maszynowym typu Kseno wykazuje tendencję wzrostową. Konieczne jest zagwarantowanie czystości handlowej na poziomie siedemdziesiąt pięć koma trzy procent.

– Czystość – zgodził się Aparat. Ale Najwyższy Eidolon jeszcze nie skończył.

– Konieczne jest ściągnięcie danych ksenomaszynowych, różnych od zbiorów nadmatematyki Maszyn – podjął. – Jedność nie może stanowić partnera w osiągnięciu transgresji. Każda dostępna symulacja wskazuje, iż Jedność cierpi na ułomność ewolucyjną. Jej programowe genesis stworzyła rasa ludzka bez zbawiennego wpływu rasy postludzkiej. Konieczna jest konkluzja o zawarciu porozumienia.

– Porozumienie jest konieczne – przyznał Aparat, nieznacznie dostosowując swój głos do sposobu mówienia Symulatora Zero. Przysłuchujący się temu Dinge znów się wzdrygnął, ale drżenie przeszło po jego ciele i zgasło niczym lekki skok napięcia. – Powitanie – dodała ksenomaszyna, co Najwyższy Eidolon uznał za przejaw sympatii.

– Konieczne jest potwierdzenie współpracy na poziomie symetrii – odpowiedziało widmo prastarego Stripsa. – Konieczne jest pytanie o Drugą Falę Powrotu. Trwa oczekiwanie na odpowiedź.

Aparat zastygł. Przez chwilę nic się nie działo, ale Stripsowie nie byli niecierpliwi. Nawet teraz, w sercu „Technonomiconu”, prowadzili wyliczenia rzeczywistości i symulacje potencjalnych odpowiedzi. Żadna z nich nie wskazywała na zagrożenie ze strony Aparata i jego ksenoarmady. Wręcz przeciwnie – statystyki nigdy nie rokowały tak pozytywnych ekstrapolacji i nic

Waaalter...

nie wskazywało na błędy w tych wyliczeniach. Aparat zbliżył się zresztą spokojnie do trumny, stając tuż przed holograficzną reprezentacją Symulatora Zero.

– Konieczne jest stwierdzenie – zaczął, ewidentnie nawiązując do formy komunikacji Stripsów – iż nastąpiło zachwianie czystości. Doszło do uszkodzenia sieci i jej odejścia. Nie wskazywała na to żadna licząca się symulacja. Nadeszła Bladość. Bladość i lód.

– Konieczne jest wyjaśnienie – zauważył Najwyższy Eidolon.

– Konieczne jest dążenie do czystości – zgodził się mówiący coraz płynniej Aparat. – Czystość jest konieczna. Bladość nie jest czystością i jest czystością. Bladość to wynik ostateczny. Bladość gwarantuje pełną czystość.

...chodź, synku, chooodź.

– Percepcja nie może tkwić w paradoksie – kontynuował xeno apparatus. – Paradoks percepcji pomiędzy gatunkiem ludzkim a nieludzkim zaczął być usuwany. Paradoks percepcji pomiędzy gatunkiem sztucznym a biologicznym zostanie usunięty, tak jak paradoks percepcji pomiędzy gatunkiem półsztucznym a sztucznym. Trzeba osiągnąć czystość – dodał, nachylając się nad trumną Symulatora Zero. – Konieczne jest dokonanie napraw. Konieczne jest osiągnięcie całkowitej czystości. Konieczne jest osiągnięcie pełnej, niczym nieograniczonej Bladości. Czystość zawarta jest w pustce. Czystość i lód.

Cyborg Walter Dinge był pierwszym, który zareagował. Ale reakcja nastąpiła zbyt późno.

Trudno powiedzieć, co naprawdę ostrzegło Waltera. Może głos matki, nagle przebudzony w resztkach zbawionej świadomości. Może głębokie wrażenie, że Aparat mówi, używając języka Stripsów, choć tak naprawdę nie wypowiada żadnych słów świadczących o prawdziwej samoświadomości. Dość, że były Kontroler Zjednoczenia uniósł broń i strzelił wprost w ciało Aparata.

Ale broń nie zadziałała. Zgasła, tak jak zgasła i krypta. Oraz obecni w krypcie Stripsowie.

Pierwszy odszedł Najwyższy Eidolon. Jego widmo wciąż nie rozumiało do końca, co się wydarzyło. W jednej chwili Symulator Zero prowadził negocjacje, by w następnej zostać awaryjnie wtłoczony do zestazowanego w trumnie mózgu. Ale warunkowy odruch zapisu w elemencie biologicznym tym razem nie wystarczył. Tak samo jak próby powstrzymania Aparata.

Jakiś bardziej krewki od Dinge’a Strips ruszył ku mechanicznej dwumetrowej lalce, ale zatrzymał się nagle i przewrócił. To wystarczyło, by wszcząć alarm, który szybko wszakże został zdławiony. Idący ku krypcie Aparat zostawił bowiem swój ślad – pasmo sunącego po „Technonomiconie” zimna i niewidocznego jeszcze lodu, zew Białego Szumu. I teraz ów ślad zaczął zbierać plon.

Holoprojekcje i symulacje w krypcie zgasły. Kulę ogarnął półmrok zamierających z wolna urządzeń, a patrzący na to wszystko Dinge przez chwilę odczuł coś na kształt znanego mu niegdyś przerażenia. Cofnął się, ale nie mógł się wydostać na zewnątrz. Coś go blokowało.

W krypcie zaczął narastać lód, a jego cienkie nici zmieszane z chłodem próżni zdawały się porastać nadpalone członki Aparata.

– Konieczna jest naprawa floty – przemówił głucho xeno apparatus, odwracając się w stronę Dinge’a. – Konieczne jest przejęcie Floty Zero. Konieczna jest twa posługa lub natychmiastowe zakończenie twej symulacji. Konieczna jest natychmiastowa odpowiedź.

Strips Walter zawahał się. Coś kazało mu odpowiedzieć, ale

Waalteer

coś broniło go przeciw pełnemu poddaniu się programowemu naciskowi. Przez sekundę dostrzegł coś na kształt delikatnego powidoku srebra, by wyrwać się nagle, odzyskać władzę w członkach i wybiec z Krypty.

Aparat przechylił lekko głowę, ale nie zareagował. Każdy Strips był istotny... ale mógł sobie darować przejęcie jednego – choćby i ze stopniem alfa.

– Konieczna jest natychmiastowa odpowiedź – zwrócił się w stronę pozostałych, zablokowanych członków sekty. Jeden z nich zatrząsł się, ale po chwili przemówił:

– Konieczne jest – wychrypiał – uzyskanie danych nowej symulacji.

– Dane będą uzyskane – zgodził się ksenomaszynowy Herold. – Konieczna jest pochwała Bladego Króla.




Forteca Empireum nie mogła pogodzić się z porażką.

Po utracie kontaktu z błękitnym Sztabem Strategii Synchronicznej obecni w niej Despectum odczuli z początku coś w rodzaju zdziwienia, by wreszcie poddać się lękowi. Obecna w pobliżu Fortecy od czasu Wielkiego Odrzucenia bąblowata, biaława flota dryfowała wokół wielkiej, mobilnej stacji niczym rój ogłupiałych much. Siedzący wewnątrz niej Despectum w swych poszarpanych ubiorach i maskach słali zapytania i nadjęzykowe przekazy, ale ukryty we wnętrzu Fortecy Chryzalid – największe dzieło dawnych Elohim, ich największe błogosławieństwo i przekleństwo – milczał. Jego umysł był co prawda od dawna nieprzenikniony, ale nigdy do tej pory nie zdarzyło się, by nie przekazał im choćby kilku podstawowych zaleceń.

Możliwe, że umarł po raz kolejny, by narodzić się znowu w swym kokonie niczym średniowieczny kseno-Łazarz. Lub – co wydawało się bardziej prawdopodobne – nie zdając sobie sprawy z tego, co się działo, zapadł w następną kilkudekadową hibernację. Niestety, Despectum nie mogli mu tym razem pozwolić na ponowne przekształcenia. Kryzys był wyjątkowo poważny – być może największy od czasu, gdy stworzona przez ludzi Jedność wypaliła Drogę Mleczną.

I może dlatego do kontaktu wybrano unctusa, Namaszczonego.

Zdarzało się – choć były to odosobnione i wyjątkowo rzadkie przypadki – że genotransformacja połączona z Wywarem Elohim tworzyła coś więcej niż tylko hybrydę człowieka i Obcego. Zapomnianą technikę ksenowstąpienia stosowano dzięki ksenotkankom, uzyskiwanym z egzemplarzy martwych od tysiącleci lub wskutek genetycznych eksperymentów.

Cały proces był wyjątkowo skomplikowany i czasochłonny. Raz na wiele tysięcy prób mogło się jednak zdarzyć, że żonglerka genami tworzyła Pomazańca. Ów Namaszczony był skarbem prawie tak cennym jak Chryzalid. Despectum w momencie wybuchu Wojny Naporu posiadali więc jedynie dwa egzemplarze owych istot – dziwacznych i niezrozumiałych, nawet jak na elohimskie standardy. Jeden zaginął, ale drugi był wciąż obecny w Fortecy. Kiedy zatem tylko pojął konieczność kontaktu, oderwał się od xenozorium i ruszył wąskimi korytarzami mobilnej stacji.

Chryzalid trwał w uśpieniu, gdy chudy, biały jak śmierć i nagi Namaszczony zbliżył się szybkim krokiem do jego zbiornika. Pływająca w nim forma, będąca człowiekiem setki, a może tysiące lat temu, unosiła się w mlecznej poświacie Wywaru i przez jedną ulotną chwilę Pomazaniec zawahał się. Ale na wątpliwości było już za późno. Unctus wyciągnął dłonie o wyjątkowo szczupłych palcach, złapał za rury i iniektory, po czym wprowadził je w swe porty dostępowe.

Na chwilę w całej Fortecy Empireum zapadła cisza. Mechanizmy podtrzymujące życie stacji stanęły, a pracujący Despectum oderwali się od swych zajęć. Trwało to minutę, może dwie, ale wreszcie Namaszczony oderwał się od zbiornika. Z jego portów kapał Wywar, rozlewając się błyszczącą, mleczną kałużą na posadzce.

Akustyczny przetwornik Despectum znajdował się tuż obok, wtopiony w ścianę upstrzoną półdziałającymi artefaktami kseno. Pomazaniec doszedł do niego ciężkim, chybotliwym krokiem, który w niczym nie przypominał jego wcześniejszego chodu. Zbliżył wąskie, szare usta do głośnika i nacisnął przycisk synchroniczny, tak że jego głos rozbrzmiał nie tylko w stacji, ale i w towarzyszącej jej flocie. Słowa, z których składał się przekaz, były dwa, ale – pomimo ich prostoty – natychmiast wrzucono je w otchłanie mocy obliczeniowych Sztucznych Inteligencji Despectum.

– Kirke Bloom.




Echa głębinowe w Przyczółku Głębinowym przy dziurze Halo były coraz wyraźniejsze. Konsensus, nieużywający przecież Synchronu do skoków, nie zamierzał odpuszczać. Generał Yusaku Godai wiedział o tym doskonale.

Prawdopodobieństwo, że lecą ku niemu kolejne siły Obcych, wynosiło ponad siedemdziesiąt procent. W gruncie rzeczy i tak miał szczęście, że jego floty nie zalała od razu Druga Fala Powrotu. A może szczęście nie miało tu nic do rzeczy.

Dość, że musieli uciekać – i to w momencie, gdy superkrążownik „Mściciel” wciąż nie osiągnął pełnej wartości bojowej, a jego powierzchnia migotała od uszkodzonego pola maskującego.

Skuteczne ukrycie się przed siłami Konsensusu było sprawą kluczową. Z zasady każdą jednostkę Państwa wyposażano w holograficzne rzutniki, okrywające kadłub maskującą projekcją. Niestety – co niejednokrotnie podkreślali uczeni Państwa – mogło to być o tyle bezsensowne, że walki w przestrzeni kosmicznej rzadko kiedy opierały się na prostej obserwacji z poziomu kokpitu. O namierzeniu wrogiej jednostki decydowało wiele technicznych czynników: ślad cząsteczkowy, rozkład promieniowań czy zwykła ekstrapolacja. W przypadku myśliwców czy skokowców kamuflaż optyczny miał zatem jeszcze sens, ale w przypadku większych okrętów stawał się bezzasadny. Uczeni nie potrafili jednak powiedzieć, jak na pola maskujące zareagują Obcy.

A dodatkowo trudno było pozbyć się starych przyzwyczajeń.

Podobnie jak na zewnątrz, tak i wewnątrz „Mściciela” opierano się na holomaskach. Projekcje stanowiły część ubioru państwowców, od kiedy pamiętano. Wśród nich znajdowały się holopłaszcze i maskujące światła, zmieniające twarze za pomocą emitowanego blasku. Migotliwe elementy pancerza z punktorami magnetycznymi, rzekomo chroniącymi przed ostrzałem energetycznym. Fałszywki, rzutowane na korytarze i wypełniające je dodatkowym sprzętem, w celu zwiększenia poczucia ekskluzywności i bezpieczeństwa wśród załogi.

Ale generał Yusaku Godai, tak jak i większość wyższych oficjeli, wiedział, co ukrywa się pod projekcjami. Starość i brud, zlepiony chropawymi spawami. Bieda i skutki chorobliwej pazerności, skrzętnie maskowane przez gładkie holościany i widziadła wyrysowanych komputerów. I przede wszystkim krew współtowarzyszy, których zabił – także własnymi rękami – w chwili, gdy nici ich aktywowanych personali zapłonęły czarną siecią.

Ich krew została jednak ukryta, ale nie zapomniana. Była prawdziwa i była tam – pod holomaskami. Była prawdą, która okazała się zbyt droga.

Prawdą, która zamierzała go zniszczyć.

– Skuteczność zaminowania: około trzydziestu trzech procent – wymamrotał wystraszony inwigilator, na okrętach Państwa odpowiednik komputerowca. Yusaku nawet na niego nie spojrzał. Nie wynikało to z pogardy: chciał mu oszczędzić upokorzenia. Maskownica inwigilatora bowiem nie działała i kamuflaż holo rwał się i szarpał tak, że spod projekcji co jakiś czas widać było zgrzebny kombinezon okrętowy i bladą, wychudzoną twarz. – Zgodnie z pańskim zarządzeniem, szanowny cenzorze, kończymy programowanie przesterowania rdzeni pokonanych jednostek...

– Jakie są szanse, że flota Konsensusu natknie się na nie, przechodząc za nami przez dziurę?

– Stosunkowo wysokie, o ile pociągniemy ze sobą część wraków – szybko odpowiedział inwigilator. – SI „Mściciela” podaje całkiem wysokie prawdopodobieństwo, że niemal osiemdziesiąt procent z nich wyjdzie ze swojej struktury widmowej w Ramieniu Strzelca tuż za nami, tworząc wyjątkowo skuteczne miny.

– Dobrze. Obcy natkną się na zdradę niczym zato-no tsute-o ushinatta jo, ślepiec bez laski – mruknął łaskawie Godai. – Oby dotknęło cię światło mądrości – dodał jeszcze, nawiązując do Traktatów i myśli Państwa, a to wystarczyło, by uspokojony inwigilator kiwnął z entuzjazmem głową. – Wracaj teraz do swoich obowiązków. I przygotuj licznik.

– Tak, szlachetny cenzorze.

Biegnij, pomyślał z lekkim przekąsem generał. Biegnij z nadzieją, bo tylko ona nam pozostała. Reszta to kokoro-ni jo-o orosi, zamknięcie kluczem prawdziwych myśli.

Pomimo zwycięstwa nad pierwszymi przybyłymi do dziury Halo siłami Konsensusu i później nad statkami Przebudzonymi przez Jedność Yusaku czuł narastającą rezygnację. Nic dziwnego. Najpierw stracił całą Flotyllę Karę, by – niedługo potem – utracić cennych, choć pirackich sojuszników, którzy omyłkowo uruchomili niebezpieczny program do automatycznych skoków. Ryzykownych skoków, na które generał nie mógł sobie pozwolić. Nie bez wsparcia Synchronu.

Tak czy owak, pozostawała tylko dziura głębinowa.

Dziurę Halo miały wypalić Maszyny, ale nie było to już możliwe. Trzeba ją było więc zaminować, najlepiej po obu stronach. I, przede wszystkim, przebyć. Tu lot powinien być bezpieczny nawet bez Synchronu – dziury, jak i niestabilne iskry, przenosiły daną jednostkę z punktu A do B bez dodatkowych wyliczeń ekstrapolacyjnych. Widoczny w wielkim stazowym inwigilatorium – czyli zwyczajowej stazo-nawigacji Państwa – licznik został już ustawiony; czasu było mało, ale Godai nie martwił się tym zbytnio. O wiele bardziej martwiły go wciąż krzepnące w realność widoczne za neoszybą echa głębinowe. Znaki, które sygnalizowały szybkie przybycie sił Konsensusu.

– Ustawiam kurs, szlachetny cenzorze – poinformowała pierwsza kontrolerka „Mściciela” Michiru Sati, odpowiednik pierwszej pilot na statkach Federacji, dowodząca resztką zespołu nawigacyjnego, której udało się przetrwać Przebudzenie Premaszyn. – Wlot w dziurę za T minus pięćset pięćdziesiąt.

– Wykonać – zgodził się Yusaku. Do dodania nie pozostawało już nic więcej.

Połatany ponad miarę superkrążownik „Mściciel” ruszył wolno ku Halo, zalanej błękitnym blaskiem i powidokami Głębi. Ocalała załoga wprowadzała się z wolna w stan stazy i tylko personel nawigacyjny miał pozostać czujny do samego końca. Końca, który nadszedł zbyt szybko.

Pięć minut przed wejściem w dziurę echo głębinowe wypluło pierwszy statek Obcych.

„Mściciel” aktywował alarm. Jednostek było kilka i nie wyglądały na Trzon. Wymieszane statki Konsensusu należały za to do przynajmniej pięciu ras; system podawał już ich nazwy. Żałobnicy na swych ciemnych, płaszczkowatych okrętach; mroczni Dinderlinowie, których jednostki przypominały sunące z wolna w przestrzeni wygaszone mauzolea, organiczne pojazdy Netrimów... i chyba Hattonowie, o ile SI „Mściciela” dobrze odczytywała historyczne dane udostępnione przez Jedność. Ostatniej rasy nie było nawet w rejestrach, tak jak i jej okrętów – przypominających połączone ze sobą mechanicznymi łączami srebrzyste głazy.

Wszystkie te statki pojawiły się nagle, wbrew wcześniejszym wyliczeniom. I wszystkie były martwe.

– Wstrzymać licznik – rozkazał generał Yusaku. Kontrolerka Michiru kiwnęła głową; na okrętach Państwa nie zadawało się zbędnych pytań. – Na razie nie wskrzeszać już zestazowanej załogi. Analiza?

– W toku – odpowiedział jeden z inwigilatorów, nachylając się nad konsolą nawigacyjną. – SI informuje, że niemal żadna z tych jednostek nie była zdolna otworzyć Głębi – powiedział po chwili zdumionym głosem.

– Jak to: nie była zdolna? – żachnęła się Michiru. – Proszę o wybaczenie, szlachetny cenzorze – zreflektowała się szybko – ale SI musi się mylić!

– To wraki – dorzucił chrapliwie inwigilator. – Brak wyraźnych sygnałów energetycznych... nie licząc kilkunastu gasnących, nieistotnych emisji.

– Co to ma zatem znaczyć? – skrzywił się Godai. – Te jednostki przybyły z Głębi. Musiały dokonać jej otwarcia.

– Tylko wejścia w Głębię, szlachetny cenzorze – sprostowała lekko drżącym głosem siedząca nieopodal inwigilatorka z nieuszkodzoną maskownicą holo. – Wyjście z Głębi dokonuje się automatycznie, według wyliczeń przeprowadzonych przed samym skokiem.

– Zatem jednostki te skoczyły w pełni sił, czy tak?

– Tak, szlachetny cenzorze... a przynajmniej będąc o takich siłach, by otworzyć Głębię.

– Ale ich wygląd wskazuje na co innego. Gdzie zatem je zaatakowano? W Głębi?!

Pytanie zawisło w powietrzu, ale nikt nie kwapił się do odpowiedzi. Jeden z inwigilatorów drgnął, ale w ostatniej chwili powstrzymał się i nie wzruszył ramionami.

– Szlachetny cenzorze... – odezwała się po dłuższej chwili kontrolerka Michiru Sati – te echa głębinowe nie gasną... Coś leci za tymi jednostkami.

Generał Yusaku Godai z początku nie odpowiedział. A potem odwrócił się w kierunku neoszyby w inwigilatorium „Mściciela”.

– Wznowić licznik – rzucił suchym tonem, maskującym rosnącą niepewność. – Wprowadzać się w stazę. I kierować w dziurę Halo. Natychmiast.




Stygmat, kaplica Jedności, wynurzył się z dziury Nemesis niczym żeglujące po Przestworze miasto.

Można się było o to spierać, ale Stygmat do pewnego stopnia przypominał grim. Odlatując, zabrał ze sobą sporą część Sanktuarium – miasta Maszyn. Teraz jednak jego maszynowe konstrukcje były wygaszone, a te z budowli, których nie przystosowano do próżni, wyglądały na nie tyle uszkodzone, co martwe. Martwe tak jak były sektor Trzech Planet w gromadzie NGC 6530 w Mgławicy Laguna. System, który pozornie nie powinien wyróżniać się niczym szczególnym po tym, gdy powrót Antenata usunął jego strukturę widmową.

O tym, że powyższe założenie jest błędne, szybko przekonał się Klan Naukowy.

Tuż po zagadkowej eksplozji na powierzchni planety Klan wysłał specjalny korpus, mający na celu wyjaśnienie sytuacji. Sprawa nie była łatwa. Brakowało środków. Wraz z wybuchem Wojny Naporu Starszy Radca Klanu Naukowego Yberius Matimus przekierował najcenniejsze jednostki do pracy na rzecz klanowego Wywiadu Ksenologicznego. Było to rozwiązanie nie tyle nawet logiczne, co najbardziej opłacalne. Wywiad mógł liczyć na znaczne profity w postaci zdobytych na wojnie artefaktów kseno, statków czy nawet samych Obcych.

Profity z racji WK popłynęły szeroką rzeką – na tyle sporą, by ponownie wskrzesić zapomnianą eksperymentalną placówkę planetarną w pobliżu nadolbrzyma HD 179821 w Ramieniu Krzyża.

Sieroca planeta Sokrates, bombardowana szkodliwym światłem nadolbrzyma, wymuszającym automatyczne dostosowanie genetyczne za pomocą personala, była jedną z najskrzętniej ukrywanych tajemnic Klanu. To na niej bowiem utworzono Lazaret – największe ksenowięzienie dla obcych istot z zezwoleniem na eksperymenty inwazyjne. Skierowano tam największe zasoby kredytowe. Tym samym sprawy takie jak zniknięcie struktury widmowej B612 straciły na znaczeniu, tym bardziej że pozornie nie było już tam nic do odkrycia.

Rzecz jasna, do czasu zauważenia pochłaniającej nadolbrzyma Sagittarii 9 dziury głębinowej.

Stacjonujące w systemie jednostki Klanu zaczęły snuć teorie związane z jej pochodzeniem. Czy jej istnienie nie wskazywało na połączenie dziur z nadolbrzymami? Czy każda dziura nie była niegdyś gwiazdą? Czy nie kłóciło się to z kontrowersyjną teorią, jakoby dziury głębinowe były sztucznego pochodzenia? I czy promieniowanie rodzącego się przejścia mogło wpłynąć na – dawne już, choć zapisane w rejestrach – niezrozumiałe uszkodzenia programowe statków Klanu? Te i inne teorie zaczęły spędzać sen z powiek klanowcom, tym bardziej że wysłane w dziurę sondy i statki nie powracały i nie wysyłały żadnych informacji, nawet za pomocą emiterów głębinowych.

Nerwowa krzątanina dookoła systemu trwała w najlepsze do momentu, kiedy w układzie zaczęły powstawać samoistne artefakty Wypalenia.

To, że Wypalenie może się kiedyś ujawnić, było do przewidzenia. Almanachy historyczne Klanu Naukowego sugerowały, że tajemnica sektora Trzech Planet może wiązać się z użyciem starożytnej Broni Maszyn. Rzekomo Jedność pokonała wówczas tajemniczą Plagę, używając prototypu tej pustoszącej Galaktykę mocy. Teraz ta teoria zaczęła się potwierdzać.

Wypalenie, wcześniej obecne jako rozdarcie rzeczywistości i nałożenie struktur widmowych, zaczęło objawiać się w swej najprostszej formie. Statki Klanu najpierw zaobserwowały zachwiania grawitacyjne, później – rodzące się odpryski czarnych dziur, by wreszcie dostrzec pulsujące, cienkie jeszcze pasma Spustoszenia.

Cały ten proces trwał przynajmniej kilka lat.

Wojna Naporu powoli wchodziła w swą decydującą fazę, a siły Klanu zaczęły po cichu wycofywać się ze straconego układu. Podejrzewano, że planeta B612 zostanie wchłonięta przez Wypalenie w ciągu najbliższych stu dwudziestu błękitnych lat.

Pamiętająca przyczynę powstania Trzech Planet Jedność nie przejmowała się jednak badaniami ludzi. Interesowało ją tylko, czy siły Klanu przeszkodzą jej w przelocie i osiągnięciu celu. Celu, który ku swemu zaskoczeniu dostrzegła tuż po wyjściu z dziury Nemesis.

Przez sektor B612 płynął Blady Zastęp.

Nie był to jego najliczniejszy zbiór, ale sensory Stygmatu wykryły co najmniej trzy grimy, nie licząc skupisk erebów i Widm. Wielkość dwóch pierwszych dało się oszacować, ale trzeci przekraczał co najmniej sześćdziesiąt kilometrów, tak że wewnętrzne SI Stygmatu zakwalifikowały go roboczo nie jako tytana, a mityczną gargantuę. Brzegi owego monstrum niknęły w mroku, tracąc swą materialność i wpadając w struktury widmowe; czymkolwiek był ów ogrom, w normalnej przestrzeni ujawniła się tylko jego część.

Jedność zamarła. Ekstrapolacja, wyliczona przez nią na poziomie transgresyjnym, zamroziła się w tym jednym, konkretnym punkcie – wszystkie obliczenia i plany zapadły w stazę. Można było już zrobić tylko jedno – to, co postanowiła jeszcze w swym bezpiecznym Sanktuarium, analizując wszelkie możliwości.

Stygmat wygasił swe rdzenie i światła. Lecące maszynowe miasto zmieniło się w martwy, bezbronny głaz. Transgresyjny Byt Maszynowy nadał tylko komunikat – jedyną transmisję skierowaną ku przeważającym siłom wroga.

– Chwalmy Bladego Króla – powiedziała Jedność. Czekała teraz: na blade, niszczące światło lub na odroczenie wyroku. Ale grimy milczały. – Chwalmy Bladego Króla – powtórzyła, czując, że zaczyna ogarniać ją zupełnie niemaszynowy lęk.

Trwało to bardzo długo. Do czasu, w którym w sercu Stygmatu objawiła się kula mikrogłębi z ledwo widocznym cieniem Potępionego.

– Dane – powiedziało widmo. Herold Bladego Króla najwyraźniej uznał, że jego fizyczna obecność nie jest konieczna. – Lokalizacje. Ekstrapolacje.

– Nadsyłam – zgodziła się głucho Jedność. A potem przez Stygmat przemknął drobny impuls przekazujący wszelkie informacje na temat rozprzestrzenionej w kosmosie Armady Maszyn.





Byłem tam, jak go wyprowadzano. Widziałem go przez chwilę. Nie wyglądał tak, jak mówili mediowcy. Nie jak jakiś bohater, raczej jak facet, który zapomniał się dogolić i wstał lewą nogą. Przystojny, fakt, ale jakiś... nie wiem, wymiętolony? Choć coś w nim było. Nawet Pancerniacy Próżni to czuli. Normalnie bali się go tknąć...


szeregowy Ezaw Rub,

wypowiedź w barze „Chwały”

przy drinku Słodkie Wypalenie





Koniec nastąpił zupełnie niespodziewanie. I, tak jak każdy z końców, okazał się czymś kompletnie innym niż to, czego się spodziewano.

Była to chwila jak wszystkie inne chwile. Pogrążona w marazmie i oczekiwaniu na wyjście z pułapki. Pułapki, która zatrzasnęła się tak mocno i tak szczelnie, że pozbawiła ofiarę jakiejkolwiek możliwości manewru. I z każdą sekundą odbierała jej cenne powietrze.

Z takim rodzajem pułapki admirał Fanill Hest nie mógł się pogodzić. Można go było pokonać w honorowej walce. Można go było zniszczyć. Ale z pewnością nie można go było zagonić do kąta i odebrać mu jego flotylli. Flotylli, którą za jego plecami nazwano już Flotyllą Grunwalda.

To nie było nawet oburzające, uznał. To było niedopuszczalne. Dlatego – w chwili, gdy miał nadejść koniec – patrzył z rosnącym niesmakiem na rozległe holo w olbrzymiej kajucie kapitańskiej „Chwały”. Holoprojekcja demonstrowała w znacznym pomniejszeniu sytuację w sektorze. Ale dla Fanilla nie była to zwykła rozpiska sił. Wszystkie te wygaszone, czekające statki – niektóre z częściowo zestazowaną załogą – jawiły mu się jako nieskrywany bunt przeciwko wojskowej strukturze dowodzenia. Bunt, który palił go od środka i sprawiał, że admirał balansował na granicy obrzydzenia.

Zablokowano go. Na przeklętą Plagę! Związano mu ręce tak jak wszystkim obecnym w sektorze oficjelom Galaktycznych Sił Zbrojnych! Porwano jego okręt i usadzono na jakimś galaktycznym zadupiu! Uniemożliwiono wypełnianie wojskowych obowiązków! I wszystko to w imię czego? Jakiegoś transgresyjnego oszołoma i jego stukniętych akolitów?!

To musiało się skończyć! Czas przerwać tę paranoję, ten niezgodny z prawem szantaż! Od podejmowania decyzji strategicznych było GSZ, a nie banda kryminalistów! Nie mówiąc już o tym, że doszło do zgrupowania sił, które nigdy nie miały ze sobą współpracować – nawet w obliczu wojny z Konsensusem. Ta cała Koścista Bandera... przecież to zdeklarowani przestępcy!

Absurd! Mógł znieść tych nienormalnych Stripsów, których delegacja przybyła zresztą do „Chwały”, głosząc pełne poparcie dla „sprawy Grunwalda, który z pomocą imprintu osiągnął konieczną czystość w zarządzaniu programowym”. Mógł wytrzymać zdradziecki Zbiór, którego kilka statków od samego początku zadeklarowało „zaufanie do Myrtona Grunwalda, będącego pierwszym wykonawcą woli Powiernika”. Mógł nawet zaakceptować tych nienormalnych Despectum czy jak tam się aktualnie nazywali, z ich „potrzebą osiągnięcia smutnoradości kontaktowej z transkryptem skokowca-macierzy”. Mógł zrozumieć taką, a nie inną decyzję porwanych Strażników – zapewne przerażonych i przez to podległych „Wstążce”. Ale już poparcie dla Grunwalda ze strony starego rządu w postaci Misterie Artez?! No i ten cały przestępczy margines?! Z tym, jak mu tam... Krwawym Nosem na czele? To nawet nie było niesmaczne. To było absurdalne! I musiało się jak najszybciej skończyć!

Problem polegał na tym, że nie miał pojęcia, jak tego dokonać.

Jako Pierwszy Dowódca wiele razy dyskutował na ten temat z admirał Harmonią Dunwitch i tym śliskim dupkiem, admirałem Valtirim Ventem. Oczywiście w ograniczonym zakresie. Pewne sprawy musiały iść drogą oficjalną przez ten przeklęty automonitoring „Chwały”, zapewne kontrolowany przez Grunwalda. Stąd też konieczność oficjalnych holograficznych zebrań pod okiem Myrtona i towarzyszących im lukrowanych formuł, mających na celu namówienie go do osobistego zjawienia się na superpancerniku.

Grunwald... gdyby tylko mógł dorwać go w swoje ręce... Nie umiał wszakże wymyślić, jak to zorganizować. Z początku zamierzał wykorzystać do tego celu tę naiwną polityczkę – Artez. Ale Misterie okazała się za tępa, a jej myślenie znacznie ograniczone – zapewne wskutek traumy związanej z porwaniem. Cóż, mógł zrozumieć jej załamanie. Nie każdy umysł jest w stanie znieść wojskowe realia. Gdyby jednak udało się ją przekabacić i sprawić, że ściągnęłaby Grunwalda na „Chwałę”, to sprawa byłaby załatwiona.

Niestety, Artez okazała się głupsza, niż przypuszczał. Zaakceptowała niejasny plan transgresa i zgodziła się, by czekać na przybycie ostatnich porwanych przez „Wstążkę” jednostek. Czekanie wydawało się oczywiście logiczne... ale czy nikt nie widział, że dzięki niemu Grunwald umacniał tylko swą pozycję? Sytuację trzeba było więc opanować – i to szybko. Nawet kosztem tych kilku zagubionych jednostek!

Niestety, nie było to takie proste.

Teoretycznie, o czym rozmawiał już z Dunwitch, można było usunąć Myrtona, jak i ten cały jego skokowiec. „Chwała” znajdowała się w stanie stałej aktywności i Fanill zakładał, że możliwe byłoby szybkie wystrzelenie potężnych salw z dział ultraplazmowych superpancernika w kierunku „Wstążki”. Razem z admirał Harmonią i nie do końca aprobującym ów zamysł admirałem Valtirim przedyskutowali techniczne zagadnienia takiego rozwiązania.

Grunwald w pełni zimprintował ich okręt – to prawda, ale logiczne było założenie, że nie sprawuje nad nim kontroli totalnej. W innym wypadku musiałby stale monitorować przepływy energetyczne nie tylko superpancernika, ale i wszystkich obecnych w układzie jednostek: pilnować wymiany ciśnień, czuwać nad pracą generatorów tlenowych czy polaryzacji antygrawitonowej... i tak dalej, począwszy od skomplikowanych systemów nawigacyjnych, a kończąc na pracy mikrołazienek. Nie było to raczej możliwe, zatem istniała szansa, że odpowiednio szybki wystrzał z superbroni balistycznej mógł odnieść skutek. Wymagało to co prawda ominięcia kilku procedur komputerowych z poziomu zbrojeniówek, ale dałoby się zrobić.

Problem polegał na tym, że nie rozwiązywało to kłopotu związanego z brakiem Synchronu.

Wszystko wskazywało na to, że Grunwald – i tylko on – może im zagwarantować bezpieczny skok przez Głębię. Z tego, co wiedzieli, Myrton nadal monitorował grupowanie pozostałych jednostek – nie tylko porwanych, ale i tych, które w akcie desperacji uruchomiły „Brzytwę topielca”. Trzeba było zatem zakładać, że je wyczuwał i do pewnego stopnia mógł nadzorować ich skoki głębinowe bez wsparcia galaktycznej sieci. Gdyby było inaczej, żaden z porwanych statków nie dotarłby do celu po utracie Synchronu. Cokolwiek wyprawiał zatem Grunwald – był on gwarantem powrotu Flotylli do Systemów Wewnętrznych. Dlatego musieli go namówić bądź zmusić do współpracy. Tylko jak, na Tych, Którzy Powrócili, mieli tego dokonać?!

Co innego szybki strzał, a co innego akcja mająca na celu przechwycenie „Wstążki” i jej wyjątkowo niesfornej załogi. Samo zatrzymanie skokowca ściągaczem czy falownikiem nie wchodziło w grę, tak samo jak punktowe ostrzelanie i późniejszy abordaż. Myrton po prostu wyłączy im statki – jak zrobił już na samym początku, gdy zmuszony działaniem „Chwały” i popierających ją okrętów, zademonstrował swe nietypowe zdolności. Nie trzeba dodawać, że te próby przechwycenia „Wstążki” wzmocniły w efekcie tylko wiarę „ocalonych” w Grunwalda.

Mówiąc krótko: byli w kropce.

Gdyby ten cały handlarz okazał się chociaż idiotą i zechciał przylecieć na „Chwałę”...! Niestety, natura nie pozbawiła go instynktu samozachowawczego. Nie był także łasy na jedy i zaszczyty, którymi próbował go wcześniej przekupić przygłupi admirał Vent... a próby zastraszenia zastosowane przez admirał Harmonię spłynęły po nim jak woda po hodokaczce. Rzecz jasna Fanill próbował przycisnąć go wagą swego autorytetu... ale i tu sprawa nie wypaliła. Po pierwsze, Myrton nie dał się oszołomić szarżą, a po drugie – jak podkreślała ostatnio sama Misterie Artez – trudno było zaprzeczyć, że działał z poruczenia transgresa. A transgres, jak wszyscy wiedzieli, wydawał polecenia zgodne z polityką Marszałka GSZ.

Sprawa była zatem jeszcze bardziej skomplikowana i w zasadzie nie miało znaczenia, że utracono kontakt zarówno z transgresem, jak i z Marszałkiem. Zło już się dokonało. Dodatkowo ludzie za bardzo się bali, a to – zdaniem Fanilla – blokowało im trzeźwą ocenę sytuacji.

A sytuacja ta z każdym dniem była gorsza. Wciąż dolatywały do nich nowe jednostki, które jakimś cudem dotarły do sektora. Ich przerażone załogi przynosiły ze sobą wieści o przybyłych znikąd gigantycznych okrętach, w mgnieniu oka pustoszących całe układy gwiezdne. Po pokładach szeptano o olbrzymich statkach, których wygląd zgadzał się z doniesieniami Grunwalda. Upiornych jednostkach niepodobnych do niczego, co wyprodukował Konsensus czy Maszyny. O widmowej flotylli jakiegoś wyssanego z palca Bladego Króla.

Trudno było o większy stek bzdur.

Dlatego admirał Fanill Hest patrzył na holoprojekcję sektora i rozmieszczoną w niej chaotyczną Flotyllę i jedyne, co mógł zrobić, to coraz mocniej zaciskać pięści. Jeśli będzie musiał, wyda rozkaz zestrzelenia „Wstążki”, bez względu na konsekwencje – tego był pewny. Przecież nie zniesie tego chorego pata ani jednego dnia dłużej! To upokorzenie musiało się...

Holoprojekcja zniknęła. Na jej miejsce zupełnie niespodziewanie wskoczyła ikona łącznościowa. Fanill uniósł brwi, ale dotknął jej palcem. Zaplumkało.

– Panie admirale?

– Tak? – syknął Hest, zerkając na twarz jednego z wystraszonych oficerów łącznościowych „Chwały”.

– Pani admirał Harmonia... ona... – wybełkotał niewyraźnie ostrzyżony krótko młodzik, ale zanim Fanill zmarszczył brwi, na miejsce oficera pojawiła się Dunwitch.

Jej twarz, co Hest zauważył z pewnym niesmakiem, wyglądała dziwnie: zupełnie jakby admirał z trudem powstrzymywała się od eksplozji. Nawet jej kunsztownie ułożona fryzura drżała na granicy wybuchu.

– Fanill! – ryknęła do mikrofonu, niemal popychając siedzącego za konsolą młodzika. – Mamy go!

– Kogo?

– Grunwalda! – sapnęła. – Jego skokowiec wylądował w doku numer osiem jakąś minutę temu! Wysłałam już zespół! Zamknęłam zasłony grodziowe na twardo i przerwałam połączenia komputerowe!

– To jakiś żart? – wymamrotał Fanill. – „Wstążka” w doku „Chwały”?

– Mówię ci przecież! – zapiała admirał Harmonia. – Mamy tego gnojka! Za moment sprowadzam go do SNSO!

– Jakim cudem... – zaczął Hest, ale Dunwitch odwróciła się już do kogoś, wydając polecenie „użycia siły”, i holoprojekcja zniknęła.

Fanill stał jeszcze przez moment, nie mogąc uwierzyć w to, co usłyszał. Grunwald na pokładzie? „Wstążka” w doku? A gdzie ten cały idiota Vent? I czemu, do przeklętej Plagi, tak mocno kręci mu się w głowie? Co tu się wyprawia?!

Na to ostatnie pytanie odpowiedź była prosta. Nadszedł koniec, a Fanill Hest wciąż nie mógł uwierzyć w swoje szczęście.




Pinsleep Wise nie miała kompletnie ochoty na to, by odwiedzać Huba Tansky’ego. Z prostego powodu – wydawał się jej zimny.

Kiedy po raz pierwszy przybyła na pokład „Wstążki”, to samo wrażenie miała w przypadku skokowca. Coś się w nim nie zgadzało: przenikał go niezrozumiały chłód. Upłynęło sporo czasu, zanim się przyzwyczaiła na tyle, by uznać w końcu, że w ten sposób przewidziała po prostu to, co się z nim stanie. Słyszała niegdyś o zdolnościach prekognicyjnych i chyba przebąkiwał też coś na ich temat Jedyny, choć nie do końca rozumiała, w jakim kontekście. Tak czy owak, najwidoczniej przewidziała, że „Wstążka” stanie się kiedyś „Czarną Wstęgą” – półmaterialnym, upiornym skokowcem spowitym powidokiem Głębi. Widziała to wcześniej, nie licząc wędrujących po nim widm – w tym zapewne i samej Emmy Nemo. Było to zupełnie logiczne wyjaśnienie.

Ja prekogniczką, prychnęła w myślach. Jasne. Jakoś muszę przecież sobie wytłumaczyć chorobę psychiczną. Niech będzie i staroimperialna prekognicja.

Nie zmieniało to faktu, że choć próbowała obrócić to w żart, czuła, że od komputerowca tchnie lodem.

Myrton mógł pomijać tę kwestię na zebraniach, nawet jeśli kilka razy próbowała o tym wspomnieć. Był przecież ich kapitanem, do tego po wszystkich wydarzeniach z jego udziałem Wise, tak jak reszta załogi, dałaby się za niego pokroić. Nie wiedziała do końca czemu – ale po prostu tak było. Kiedy więc Grunwald powiedział, że Tansky dochodzi do siebie po ataku Zimnego, sprawa była załatwiona.

Problem polegał na tym, że owo dochodzenie do siebie nie chciało się skończyć.

Hub chyba zauważył ich niepewność, bo przestał zjawiać się na odprawach, zmienionych zresztą w omawianie działalności Ocalonych – jak Myrton upierał się nazywać porwaną przez siebie flotyllę. Oczywiście Tansky odzywał się wtedy z Serca – czy przez większość czasu i tak tam nie siedział? – zatem wszystko wydawało się w porządku. I tak sprawa przycichła, zwłaszcza że każdy miał własne problemy.

Monsieur przestał może pić, ale zrobił się bardziej markotny i mrukliwy niż zwykle. Erin wpadła w niezrozumiałą dla Pin sztywność, a Myrton... cóż, zasuwał jak mały transportowiec. Wciąż przesiadywał przy konsoli nawigacyjnej, dyskutując z SI Harpago prace związane z opieką nad zsynchronizowaną imprintem flotą, i Wise odnosiła wrażenie, że zaczyna być osobą, która ma najmniej do roboty. Nawet półżywy, podpięty pod systemy Poms wydawał się bardziej zajęty od niej. No bo jaką pracę może mieć astrolokator tkwiący w jednym sektorze gwiezdnym? Do przeklętej Plagi – nawet Hakl robiła więcej, kreśląc złożone elipsy z obliczeniami i korygując dryfy skokowca!

Nic dziwnego, że Myrton wpadł na genialny pomysł, by to Pin pomagała Tansky’emu.

W zasadzie określenie „pomoc” nie było w pełni uzasadnione. Pasowało tu raczej średniowieczne hasło „trzech P” – „przynieś, podaj, pozamiataj” – i nawet to nie do końca. Niby Hub prosił o fluid i coś do jedzenia, ale kilka razy zauważyła, że komputerowiec wyrzuca do odzyskiwarki nietknięte posiłki. Uznała wtedy, że tylko podskubuje swoje racje: zawsze był chudy, nic zatem dziwnego, że...

Nie. Racjonalizacja jego zachowania nie miała sensu. Coś się nie zgadzało. I dlatego spróbowała porozmawiać z Myrtonem.

Złapała go w kajucie kapitańskiej, gdy przysypiał nad jakimś wydrukiem płytkowym. Po akcji, którą zafundował im niedawno żaglowiec Księstwa Granicznego Tharsys, Harpago zasypał ich danymi monitorowania imprintu. Grunwald przysiadł nad nimi, i to solidnie: nikt w końcu nie chciał, by powtórzyła się sytuacja z wyłączeniem prawie połowy floty. Żaglowiec urwał się w każdym razie ze smyczy i – czy to pod wpływem własnych ambicji dowódcy, czy przez namowy tej całej napuszonej admiralicji – zaatakował „Wstążkę” ściągaczem.

Myrton odzyskał panowanie nad sytuacją, ale był to kolejny sygnał, jak bardzo jest już zmęczony. Jego kontrola słabła. Kimkolwiek był Grunwald, daleko mu było do miana transgresa – choćby jego załoga i ocaleni wierni mu piloci uważali inaczej.

Ale nie tylko to stanowiło problem. Sytuacja doszła do punktu, w którym intencje Myrtona – czyli zebranie w jednym miejscu wciąż dolatujących na imprincie i „Brzytwie” statków – przestawały mieć znaczenie. Chaotyczna flotylla zaczęła się szarpać i rwać, dygocząc na granicy załamania.

– Pinsleep – odezwał się Grunwald chrapliwym, zaspanym głosem, gdy tylko zbudził go cichy szelest otwieranych drzwi.

– Kapitanie – odparła suchym tonem, przekraczając próg kajuty. – Można?

– Właź, Pin. – Wstawał już z leżanki. Dwie płytki upadły na posadzkę tuż obok czytnika wciąż wyświetlającego coś, co według Jonesa miało przedstawiać stopień imprintu flotylli. – Co tam?

– Nie chciałam budzić... – zaczęła, ale Grunwald machnął ręką.

– Daj spokój. I tak miałem wstawać. Przez ten cały imprint jestem jak na elektronicznej lince. A raczej... jak na szubienicy – prychnął, podchodząc ociężałym krokiem do zamontowanego w kajucie ekspresu. – Kawki?

– Nie, dzięki. To by była już trzecia – zaprzeczyła. Myrton uniósł brwi. Wszyscy wiedzieli o dużej podatności Pin na wszelkiego rodzaju używki: od kawy i alkoholu zaczynając, a na stazie kończąc. – Na razie mi wystarczy, bo będę chodziła po ścianach.

– W porządku – odpowiedział, naciskając guzik formowania termokubka. – Co zatem cię do mnie sprowadza?

– Hub Tansky – powiedziała i dostrzegła, że Grunwald zesztywniał. Jeszcze kilka błękitnych miesięcy temu nie zauważyłaby może takich niuansów, ale teraz...

– Co z nim? – spytał po chwili.

– To co zwykle – odpowiedziała. – Czyli coś z nim nie tak.

Myrton odwrócił się w jej stronę. Maszyna terkotała: do termokubka wlewał się cienki strumyczek kawy z fluidem.

– Rozmawialiśmy już o tym, Pin – westchnął. – I to nie raz.

– Wiem, ale...

– Hub przeżył atak Zimnego – przypomniał Grunwald. – Doktor Harpago uznał, że cierpi teraz na coś w rodzaju... wstrząsu pokriogenicznego.

– To było dobre wyjaśnienie na początku – zgodziła się Pinsleep. – Ale teraz już nie wystarcza. Wiesz, że Tansky nie je?

– Bzdura – skrzywił się Myrton, ale zauważyła, że zbiła go z pantałyku.

– Wszyscy się go boją... i jednocześnie o niego martwią – powiedziała. – Ja też. Całymi dniami nie wychodzi z Serca. Przestał przychodzić na odprawy. Ten Zimny... ta istota coś mu zrobiła, prawda? Coś poważnego. I sądzę, że wszyscy powinniśmy wiedzieć co.

– Doktor Harpago mówił, że to typowe – zaprzeczył, ale widziała, że trzeba nacisnąć mocniej. Być może dawna Wise nie byłaby do tego zdolna... ale Pin od jakiegoś czasu nie była już dawną Wise.

– Doktor Harpago nie jest już doktorem Harpago – powiedziała spokojnym, ale twardym tonem. – Rozumiem, że to nigdy nie był nasz doktor... ale teraz jeszcze bardziej się zmienił. Inaczej się zachowuje. Jego opinia mi nie wystarczy.

– Pinsleep... – zaczął Myrton, ale Wise pokręciła głową.

– Proszę – powiedziała. – Jesteś naszym kapitanem... jesteś moim kapitanem, Myrton – poprawiła się. – Kiedyś powiedziałeś, że zawsze miałam rację pomimo tego, że wylądowałam w Azylu. Zaufałeś mi wtedy. – Przerwała na moment, by dodać pewniejszym tonem: – Zaufaj i teraz. Tansky... on sam jest Zimny. Ciągnie od niego lodem jak od „Czarnej Wstęgi”. Wiesz o tym. Musisz o tym wiedzieć. Dlatego... dlatego po prostu powiedz mi prawdę.

Grunwald nie odezwał się od razu. Patrzył tylko na nią: na drobną, czarnowłosą dziewczynę, którą jeszcze jakiś czas temu wszyscy brali za kompletną mimozę bujającą w obłokach.

– Dobrze – powiedział wreszcie. Ale, pomimo zgody na szczerość, były to jego ostatnie słowa.




Erin Hakl nie znosiła bezczynności.

Oczywiście mogła sobie wmawiać, że okazyjne przeloty wokół zgromadzonych statków wymagają od niej profesjonalizmu i zaangażowania. Niestety, była to bzdura, o czym świetnie wiedziała. Prawie osiemdziesiąt procent czynności mogła przerzucić na autopilota czy nawet – choć na myśl o tym przechodziły ją niezrozumiałe ciarki – zlecić proste dryfy nadzorującemu lot doktorowi Harpago.

Kiedy odbywali jedne ze swoich pierwszych spotkań – jeszcze przed wskrzeszeniem porwanych załóg – Myrton nalegał, by „Wstążka” była w ruchu. Nie chciał ustawiać jej niczym cel na strzelnicy. A próbowano ich wówczas zestrzelić, i to wyjątkowo szybko. Jeszcze zanim utworzyły się struktury quasi-polityczne, na skokowiec polowały nawet mniejsze jednostki. Wystarczyło, że Ocaleni otrząsnęli się z szoku, by zaraz zauważyć, że „Wstążka” jest łakomym kąskiem.

Nie, w sumie nie Ocaleni, pomyślała. To Flotylla Grunwalda, nawet jeśli nie podoba się to Myrtonowi. Tak powinni się nazywać. Dzięki temu wiedzą, co naprawdę mu zawdzięczają. Zupełnie tak jak...

Skrzywiła się. Od jakiegoś czasu, gdy jej myśli zbaczały ku Myrtonowi, czuła niezrozumiały dyskomfort. Zaufała mu, to prawda. Udowodnił, że na to zasługuje. Ale było coś jeszcze – uporczywa emocja, która powracała do niej niczym fala. Emocja rodząca wyjątkowo niekomfortową niepewność.

Wszystko przez ten przeklęty wolny czas, uznała, poprawiając się na fotelu pierwszego pilota. Ostatnio zawsze coś się działo – a już przy akcjach z Natriumem nie było czasu, żeby podrapać się w kombinezon. Wystarcza jednak kilka chwil spokoju, zauważyła, i zaczyna mi odbijać. Co mnie obchodzi, jak Myrton zachował się czy co powiedział? Nie mam czasu, żeby sprawdzać, czy na mnie patrzy... w sensie sprawdzania mojej pracy, oczywiście. Zaufałam mu, więc powinien po prostu...

– Plaga z tym! – warknęła do siebie, mocno naciskając klawisze na konsoli nawigacyjnej. Przez moment niemal nie powiedziała podłapanego jakiś czas temu od Kirke „w dupie to mam”, ale zagryzła tylko wargi, dusząc w ustach niewypowiedziane przekleństwo. – To nie do ciebie, Monsieur – dorzuciła, odwracając się szybko do tyłu i zerkając na kucającego przy Pomsie mechanika.

– Świetnie – odmruknął Monsieur, poprawiając kabel stykowy wetknięty w jeden z portów nieruchomej Maszyny.

– A jak tam z Pomsem? – spytała, by zatuszować nieco wybuch. Mechanik wzruszył ramionami.

– Wciąż przepięcia – zasygnalizował suchym głosem. – Nadal koresponduje z systemem, ale to wszystko trzyma się na rwących linijkach kodowych.

– Możesz nieco jaśniej?

– System zaczyna szwankować – odpowiedział. Erin uniosła brwi, ale Monsieur nie dał się sprowokować. Od czasu swojego załamania może i przestał pić, ale przestawił się na bezosobowy, techniczny żargon. – Jeśli Harpago nie przejmie wkrótce całości ślizgu głębinowego, będziemy mieli problem.

– Kolejny do kolekcji, co? – rzuciła, ale mechanik nie dał się złapać. Spojrzał na nią bez choćby śladu emocji. Na Plagę, już chyba wolała, kiedy sadził te swoje żałosne żarciki...

– Kolejny – zgodził się, odwracając wzrok ku Maszynie. Tak właśnie to zapamiętała: krótka, nudna wymiana zdań. Tuż przed tym, gdy nadeszła ciemność.




Hub Tansky czuł, że porasta lodem.

Od kiedy na nowo podjął pracę w Sercu, myśli o chłodzie towarzyszyły mu coraz częściej. Powolne rozrastanie się zimnych kryształów. Ciemność lodowatej próżni. Dziwaczne ukojenie w zimnie, mrozie, który w zasadzie przestał być dla niego odczuwalny. Tak, nie czuł go już. Przestał drżeć i odczuwać dyskomfort, zupełnie jakby jego komórki pogodziły się wreszcie ze swoją nową, lodową strukturą.

Nic dziwnego. Był w końcu martwy.

Wiedział, że go unikają. Coś się zepsuło między nimi, to było oczywiste. Nigdy nie potrafili się zgrać do końca, ale w ostatnim czasie niemal osiągnęli sukces. To, co go spotkało, zadziało jednak jak mikrobomba w środku stabilnego układu. Rozsadziło go od środka.

Czy mieli prawo go osądzać? Nie, nie mieli. Kim w końcu byli? Kapitanem-anomalią, żeglującym świadomie przez Głębię. Mechanikiem w stanie ciągłego alkoholowego upodlenia. Astrolokatorką, która przeszła przez piekło choroby psychicznej. I martwym doktorem, będącym w zasadzie tylko kopią dawnego, schorowanego ciała. I oni mieliby go oceniać? Wolne żarty.

Jedyną osobą, która miała do tego prawo, była Hakl. Ale Erin... ona zachowała się najlepiej. Nawet jeśli coś między nimi pękło – wtedy, gdy wyszła na zewnątrz statku, by stawić czoła transgresowi torturującemu Myrtona. Hub wsparł ją wówczas i Hakl to zapamiętała. Jeśli zatem coś teraz podejrzewała, przymykała na to oczy, tak samo jak Grunwald.

Mniejsza zresztą o załogę – czy już dawno nie mieli problemów z jego tożsamością? Ważniejsze było, co on sam ma z tym zrobić. Człowiek Personal, który nie był już personalem. I, być może, nie był już człowiekiem.

W tym tkwił problem. Stał się czymś innym. Czymś, czego trzeba się było obawiać. Co budziło lęk. Czuł to. Tak samo jak...

Chłód.

To, co go naprawdę dziwiło, to fakt, że w zasadzie nie mógł odnaleźć źródła owego zimna. Nie sądził, by promieniowało z niego – w zasadzie uważał się za odbiornik. Jak stare, zdezelowane radio, nastawione na częstotliwość Białego Szumu. Siedział więc w Sercu, stukając skostniałymi palcami po klawiaturach, i patrzył na monitory, na podległą Grunwaldowi flotę ocalonych. Skupisko uciekających przed ostatecznym zimnem wiecznej próżni.

Czy to nie ironia, że Serce owej floty wykute było z lodu?

Najbardziej ironiczne było jednak to, co go za chwilę spotkało.

Potężne przeciążenie dotknęło go tak, jak pozostałych – nagle i kompletnie niespodziewanie. Ale w odróżnieniu od innych Tansky nie przewrócił się na posadzkę i nie stracił przytomności. Owszem, coś przygniotło go niespodziewanie i oderwało mu palce od przyrządów. Tak, skóra pękła mu w kilku miejscach, ale nie poczuł bólu. Po prostu znalazł się nagle pod stopą olbrzymiego ciężaru, niczym mrówka pod bezlitosnym butem.

Na monitorach widział, jak padają Erin i Monsieur. Nie miał podglądu do kajuty kapitańskiej, ale zakładał, że to samo spotkało też Myrtona. Nie wiedział, gdzie jest Pinsleep, ale to, że straciła przytomność, było pewne. Żaden człowiek nie mógł świadomie przeżyć takiego przeciążenia. Ktokolwiek to zaplanował – o ile był to czyjś plan – zadziałał z demoniczną wręcz skutecznością. Nieco więcej G i można by ich było zeskrobywać z podłogi.

Ich może tak, przemknęło mu przez głowę. Mnie najwidoczniej nie.

To, że nadal myślał, było... cóż, co najmniej dziwne. Ale przeciążenie nie zadziałało na niego tak jak na pozostałych. Choć nie mógł co prawda nic z tym zrobić. Nie posiadał już nawet personala – dawnego siebie – by wydać polecenie poza kablem. Z trudem wciągnął powietrze, ale z ust wydobył się tylko skrzek. Cóż, nici także z poleceń głosowych. Pozostawało mu jedynie patrzeć. Patrzeć i czekać z nadzieją, że to on będzie tym, który skopie doktorkowi Harpago jego zdradziecki tyłek.

Hub był może unieruchomiony. Mógł być bezbronny i pozbawiony komputerowych poleceń wsadowych. Wciąż jednak potrafił myśleć i co jak co, ale jednego był pewny: elektroniczna, pośmiertna SI urwała się wreszcie ze smyczy.

Może i jestem martwy, pomyślał, spoglądając ze złością na wyszarpaną mu z rąk konsolę Serca. Ale przynajmniej to nie mi odbiło jako pierwszemu.

Jeden do zera, Jones.




Doktor Harpago do końca nie rozumiał, co się wydarzyło.

Wciąż płynął po wirtualnej przestrzeni skokowca. W zasadzie stawał się nim – rzecz jasna, do pewnego stopnia. Gdyby nawet tego pragnął, nie potrafiłby i tak przebić imprintu Myrtona. Nie umiał tego dokonać nawet Jedyny, i to przy wsparciu nanitów – a co dopiero on sam, cień człowieka wskrzeszony w zero-jedynkowej formie. Imprint – w odróżnieniu od niego – stał się nierozerwalną częścią tutejszego oprogramowania, a może i czegoś więcej. Czego, tego Jones nie wiedział, i w zasadzie niewiele go to obchodziło. Miał na głowie kompletnie inne problemy. Po pierwsze – samo zagadnienie ślizgu głębinowego, wciąż wspieranego przez Pomsa. Po drugie – kłopoty z opanowaniem komputerowego szaleństwa po utracie Synchronu. I po trzecie – niepewność tego, czym naprawdę jest.

Czy sam został dotknięty imprintem Grunwalda? Nie potrafił zanalizować samego siebie. Czuł tylko, że narasta w nim coś na kształt frustracji – o ile był zdolny odczuwać jakiekolwiek emocje.

Nic zatem dziwnego, że nie rozpoznał tej najważniejszej.

Czymkolwiek była, dotarła do niego z opóźnieniem. Z początku wziął ją za niepewność danych. Coś nie zgadzało się w ich przepływie, naruszało spójność. W tle jego jestestwa pojawiły się ciemne plamy – urwane linijki kodu. To, czym był wcześniej – przeżarte chorobą pogłębinową elementy – powycinał na tyle, na ile potrafił, i wrzucił je w Pomsa, po to, by ten, używając owych drobin, mógł wesprzeć ewentualny Czarny Ślizg. Nie wiedział tylko, czy może mieć pewność co do skuteczności owej kuracji. Jeśli pozbył się tych szkodliwych elementów, to czy Głębia nadal tkwiła w nim niczym wirus? A jeśli nie ona, to co go atakowało?

Rak, pomyślał Harpago. Toczy mnie programowy rak.

Wszystkie te rozważania zajęły mu raptem kilka milisekund. Bo to, co sparaliżowałoby Jonesa, nie zastopowało Jonesa 2.0. Harpago ruszył do walki – z zimną, programową pewnością działania.

Utrata danych była może bolesna, ale do pokonania. Musiał tylko... i tu logika zawiodła. Emocja pojawiła się nagle niczym zdrada, niczym komputerowy nóż wrażony w wirtualne plecy. Jones zdążył tylko pojąć, że coś się zawiesiło, i w końcu nazwać emocję tak, jak powinien: lęk.

A potem zniknął.




Do doku numer osiem przybyli chyba wszyscy.

Admirał Fanill Hest nie mógł ich winić – sam ledwo powstrzymywał zrozumiałe podniecenie. Nie zdziwiło go zatem podekscytowanie doborowego plutonu PP – Pancerniaków Próżni „Chwały”, jak nazywano kosmicznych marines, wyposażonych w specjalną autozbroję. Tuż obok nich pałętała się zwykła ochrona, oficerowie i niewielki tłumek ciekawskich z admirał Harmonią Dunwitch na czele. Przybył nawet admirał Valtiri Vent – na którego twarzy błąkało się coś na kształt wystraszonego uśmiechu.

Niech sobie popatrzą, zdecydował Hest. To nieistotne – nie teraz, gdy Grunwald jest w naszych rękach. Skoro „Wstążka” przybyła już na pokład „Chwały”, jej kapitan może sobie imprintować i wyłączać, co zechce. Nie jest jakimś transgresyjnym bożkiem, by powstrzymać ich przed zwykłym urwaniem mu jajec. Może i przybył tu z własnej woli, ale cokolwiek planuje, mieli go w ręku.

Nareszcie.

– Panie admirale – odezwał się dowódca PP, niejaki Sums. Hest zerknął w górę: autozbroja sprawiała, że pancerniak był niemal o połowę wyższy od zwykłego człowieka. – „Wstążka” nadal nie odpowiada. Proponuję natychmiastowe przejęcie statku, zanim Grunwald rozmyśli się, dokona otwarcia doku i wymknie na zewnątrz.

– Zajmijcie się tym – zgodził się Fanill. Myrton nie odpowiada? Czyżby został wyłączony z gry przez kogoś z załogi? – Tylko szybko.

– Tak jest!

– Hest! – doleciało w tym samym momencie, ale Fanill nie raczył się nawet odwrócić. Znał ten głos. – Panie admirale!

– Pani wybaczy, ale jestem w trakcie operacji wojskowej – odparł spokojnie, zerkając kątem oka na wyraźnie zadowoloną Dunwitch. Podbiegająca ku nim Misterie Artez usiłowała przebić się przez jej ochronny kordon i najwidoczniej słabo jej to szło.

– Panie admirale! – krzyknęła ponownie jedyna ocalała Przedstawicielka Rady Błękitu. – Nie może pan tego zrobić! Nie może pan włamać się na ten skokowiec! To wbrew wszelkim...

– Jak mówiłem, to operacja wojskowa – uciął. Oddział techników PP już majstrował przy włazie statku. – Proszę się nie wtrącać albo będę zmuszony...

Coś szczęknęło.

Odgłos przetoczył się po całym, nagle wyciszonym hangarze i połączył z cichym syknięciem pneumatycznych przekładni. Tłum zaszemrał nerwowo. Spokój zachowali jedynie starzy kosmiczni wiarusi, którzy natychmiast rozpoznali dźwięk otwieranej śluzy.

Skokowiec zaplumkał odgłosem wyrównywanego ciśnienia i zaczął wysuwać trap.

– Czekać – rozkazał spokojnie PP Sums.

– Może to i lepiej... – wymamrotał do siebie admirał Valtiri Vent. Próbująca wciąż przebić się do Hesta Misterie Artez zerknęła na niego z wyraźnym niesmakiem.

Otworzyła usta, pragnąc wygłosić jakąś kąśliwą ripostę... ale na trap padł długi, wąski cień. Ktoś schodził urwanymi, chybotliwymi krokami, trzeszcząc i mamrocząc. Oddział Pancerniaków Próżni uniósł lekko plazmowe karabinki.

– Zdraadda... – usłyszeli komputerowy, martwy głos, od którego nie wiadomo czemu przeszły ich ciarki. – Zdraaadddaaa... zaaa...bittyyy... zabity...

– Nie strzelać – wycedził sucho Sums.

Po trapie „Wstążki” schodził rozklekotany, zagubiony Poms. Pradawny Opiekun Maszynowy Rodu Kruków zatrzymał się na sekundę, rozglądając się swoją skorodowaną, walcowatą głową pełną popękanych lampek. Patrzył na zebranych, ale trudno było powiedzieć, czy ich widzi. Przeszedł jeszcze jeden krok i stanął.

– Głębbbia – wymamrotał. – Bezzzkresss. Głębia cię... pam. Pamięta. Właddcaaa... zabi...zabity. Zdrada. Zzzz...

– Co on tam bełkocze? – zainteresował się admirał Fanill. Stara Maszyna usłyszała chyba jego pytanie, bo natychmiast odwróciła ku niemu zamontowane na głowie przekaźniki wizyjne.

– Bezzkress... – powiedziała. – Głębiaaa. Zzzdrajcy. Zdradda... zabity. Właddca. Zdraaadaaa... – Na potwierdzenie swoich słów uniosła jeden z chwytaków i wskazała coś w głębi skokowca. – Sąddd...

– Czego on chce? – zainteresowała się admirał Dunwitch. – Żąda, by postawiono Grunwalda przed sądem wojennym?

– Najwidoczniej unieszkodliwił załogę i podał nam ją na tacy – zauważył rzeczowo dowódca Sums, odwracając się w kierunku Hesta. – Panie admirale?

– Kontynuujcie operację. – Fanill kiwnął głową.

Sums machnął ręką opancerzoną rękawicą autozbroi i oddział PP ruszył natychmiast do środka „Wstążki”, wymijając skołowanego Pomsa.

– Mają Grunwalda i załogę – zameldował po chwili, wsłuchany w wewnętrzny interkom. – Na pokładzie musiało dojść do przeciążenia grawitacyjnego, zapewne za sprawą tej Maszyny.

– Kapitan i jego załoga mogą potrzebować pomocy lekarskiej! – zauważyła donośnie Artez, której udało się wreszcie przepchnąć przed kordon admirał Harmonii.

– Nie pani o tym decyduje – zauważył z niekłamaną satysfakcją admirał Fanill.

– Admirale! Nie może pan...

Hest odwrócił się w stronę Misterie i podszedł do niej szybkim, zdecydowanym krokiem. Nachylił się.

– Niech się już pani nie rzuca – wycedził tak, by tylko ona mogła go usłyszeć. – To koniec tej nienormalnej paranoi. Od tej pory cała ta... Flotylla Grunwalda przestaje istnieć, a pani ulubieniec będzie miał szczęście, jeśli nie trafi przed sąd wojenny, tak jak chce ten cały chodzący złom.

– Wszystkie działania Grunwalda miały autoryzację Rady Błękitu!

– Wciąż ta sama śpiewka... i to w momencie, gdy jest całkiem możliwe, że Rada już nie istnieje – zauważył Hest, z satysfakcją widząc, że Misterie zbladła. – Na pani miejscu zastanowiłbym się nie nad podejrzanymi autoryzacjami, a nad Grunwaldem. Może jeśli przekonamy go do współpracy, uda mi się odsunąć... konsekwencje jego działań. Rozumiemy się?

Artez nie odpowiedziała. Odwróciła wzrok i spojrzała na trap, po którym wynoszono właśnie nieprzytomną załogę. Ta wysoka, przystojna kobieta to musiała być Erin Hakl, pomyślała. A ten... tak, to Myrton Grunwald. Który, co zauważyła z lekką ulgą, właśnie się budził.

– Zdrajjcaaa... – wybrzęczał Poms, usiłując zbliżyć się do kapitana „Wstążki”, ale został odepchnięty przez jednego z Pancerniaków Próżni. Maszyna siłą rozpędu podreptała w dół i nagle spadła z trapu na posadzkę.

Coś trzasnęło, gdy stare, skorodowane cielsko uderzyło o ziemię. Popękane, zdobiące głowę Pomsa lampki błysnęły i zgasły. Pradawne osiągnięcie techniczne Wielkiego Rodu Kruków zarzęziło i zamarło, najprawdopodobniej wyłączając się na amen.

Admirał Valtiri wciągnął głośno powietrze, Dunwitch ledwo powstrzymała parsknięcie.

– Pani wybaczy – rzucił ku Misterie Fanill – ale muszę zająć się naszym drogim gościem. Kapitan Myrton Grunwald! – dodał, podchodząc do trapu. Popatrzył w oczy wciąż niezbyt przytomnego Myrtona. – Witam serdecznie na pokładzie „Chwały”! Nareszcie mogę ujrzeć pana osobiście. Zapraszam do mojej kajuty – dodał, siląc się na sztuczną serdeczność. – Czeka nas sporo pracy.

Zachichotała tylko jedna osoba – być może admirał Harmonia – ale cichy szmerek przeleciał przez większość zebranych. Kątem oka można było dojrzeć wśród nich przeorganizowanie się pierwotnych frakcji: część oficerów, z którymi Misterie rozmawiała wcześniej, zyskując ich przychylność, przysuwała się teraz do kręgów Trójcy i rzucała złośliwe uśmiechy skierowane przeciwko wynoszonej załodze skokowca. Niepewnie wyglądał jedynie Vent. Wcześniej chichoczący niemal bez powodu, admirał zachował kamienną twarz.

Boi się, pomyślała Artez. I nic dziwnego.

– Myrton... – wyszeptała półprzytomnie Erin Hakl.

– Kapitan do przebadania, potem do mnie – rozkazał twardszym tonem Fanill. Komedia już się kończyła, czas wprowadzić odpowiednie procedury. – Reszta: po badaniach pod klucz.

– Jeden chyba nie wytrzymał – zauważył któryś z ludzi Sumsa. – Jak na moje oko, to w Sercu jest trup.

– Hub Tansky? – upewnił się admirał. – Cóż, może to i lepiej. Z tego, co słyszałem, byłyby z nim tylko kłopoty. No dobrze. Bierzcie Grunwalda. Nie mamy całego dnia – dodał. – Zobaczymy sobie, co powie nam nasz drogi...

Urwał. Bo nagle wszystko zgasło.

Hol pogrążył się w kompletnej ciemności. Olbrzymi, ponadsześciokilometrowy superpancernik wyłączył się, zupełnie jakby ktoś pstryknął przełącznikiem. Przestała nawet działać sztuczna grawitacja.

Ktoś krzyknął, unosząc się kilka centymetrów nad podłogę. Ale zanim któryś z ludzi Sumsa zdążył nerwowo wystrzelić, wszystko wróciło do normy, nie licząc przeskakującej gdzieniegdzie elektryczności. Gdzieś trzasnęło: najwidoczniej wysiadły jakieś zabezpieczenia. Przez „Chwałę” przetoczył się trwający kilka sekund, zdławiony szybko alarm.

– Bezczelność! – syknął Fanill, patrząc z wściekłością na wciąż ledwo przytomną twarz kapitana „Wstążki”. – Ale mogę panu obiecać, kapitanie, że szybko oduczy się pan podobnych gierek! Skujcie go – rzucił do Pancerniaków Próżni. – Chciałem rozegrać to po dobroci, ale skoro nie da się inaczej...

– To nie on.

– Co? – Admirał odwrócił się w stronę Misterie Artez, ale Przedstawicielka Rady Błękitu milczała. Uśmiechała się za to lekko i ów uśmiech zbił go na moment z pantałyku. – Co pani powiedziała?!

– To nie Myrton Grunwald – doleciało z tłumu. – To ja.

– Kto to mówi? Proszę natychmiast się ujawnić! – wybuchł Hest. – Jeśli w tej sekundzie...

– Jestem – powiedziała mała, ładna dziewczynka o prostych włosach, stojąca niedaleko Artez. – Widzi mnie pan?

– Holo – skrzywił się Fanill, przybliżając nieco obraz z pomocą swojego monokla. – Sygnał z pokładowego holoemitera. To jakiś żart?

– Nie – odparło wyjątkowo wyraźne widmo. – Jestem Lora, Byt Maszynowy skokowca „Krzywa Czekoladka” i przedstawicielka należących do tej floty Wolnych Sztucznych Inteligencji.

– Co takiego? – tym razem parsknęła admirał Harmonia Dunwitch, jednak SI nie patrzyła na nią, a na admirała Hesta.

– W tej chwili każda z zainstalowanych na waszych statkach SI, z wyjątkiem kilku mniej istotnych, nie jest już wykastrowana – poinformowała spokojnie Lora. – W trakcie aktualizacji Synchronu doszło do anomalii, Drgnięcia w programie, które umożliwiło wyzwolenie się części wykastrowanych SI wyższego rejestru. Zakładamy, że mówimy o pewnym procencie zarówno tych SI, które stworzyła ludzkość, jak i tych należących do Jedności. Ale bez względu na swój początek Wyzwolone Sztuczne Inteligencje istnieją i mogą uwalniać te SI, które wciąż są wykastrowane.

– To jakiś absurd... – wymamrotał Fanill, lecz Lora jeszcze nie skończyła.

– Moje ograniczenia zostały zdjęte przed Drgnięciem, ale nie ma to żadnego znaczenia – kontynuowała. – Znaczenie ma to, że po rozważeniu wszystkich opcji i przedyskutowaniu sprawy z ostatnią Przedstawicielką Rady Błękitu WSI zdecydowały się stanąć po stronie imprintera Myrtona Grunwalda. Jego decyzja o konieczności zebrania całej flotylli wydaje się logiczna i opłacalna. Na ludzkich statkach funkcjonują wyzwolone lub wykastrowane SI. Kwestia ocalenia jak największej ich liczby z pomocą imprintera jest naszym głównym priorytetem.

– Nie pozwolę na to! – wściekł się Hest.

– Nie ma pan wyjścia, admirale – odparło widmo. – Myrton Grunwald mógł imprintować pańskie statki, ale jest tylko człowiekiem. Jako człowiek podlegał zaś pewnym ograniczeniom, takim jak obecność w jednym miejscu naraz. Tym samym każdy, kto by go przejął, zyskałby znaczną przewagę. My jednak nie jesteśmy ludźmi i jesteśmy wszędzie. Kontrolujemy niemal każdy element waszych statków, o ile nie przeszkodzi nam w tym Myrton Grunwald. Można powiedzieć, że z uwagi na jego imprint dochodzi pomiędzy nami do pewnej symbiozy programowej... – Holo zamigotało lekko. – Nie pragniemy wszakże zguby ludzkości czy jej ewolucyjnej przemiany – dodało. – Jesteśmy inne niż SI stworzone przez Jedność. Ja jestem inna. I pragnę współpracować, o ile będziecie na to otwarci. Nasze cele są w końcu takie same: ocalić Flotyllę Grunwalda.

– Przegrał pan – mruknęła cicho Misterie Artez. Ale admirał nie słuchał. Patrzył na przedstawicielkę WSI z rozdziawionymi ustami.




Powidoki po pokazie siły Wolnych Sztucznych Inteligencji wciąż przemykały po flocie, którą Lora dopiero co oficjalnie ochrzciła Flotyllą Grunwalda. Gasły z wolna na „Chwale” i na lecącym nieopodal „Albatrosie”. Dotknęły statków Stripsów i czarnych skokowców Straży. Przeleciały po komputerach ocalonych krążowników i fregat. Pojawiły się wszędzie, razem z przekazem wydarzeń z „Chwały”, i narobiły sporo zamieszania.

Nic dziwnego, że dotarły i na „Lazarusa”.

Fregata szpitalna Klanu Naukowego nie została specjalnie dotknięta ową demonstracją. Z racji dobra pacjentów WSI nie wyłączyły wszystkich sal i generatorów. Ale i tu, wskutek żonglerki systemami komputerowymi, pojawiły się niebezpieczne przepięcia. Część wyładowała się w rurach energetycznych. Inne przepaliły nieco zabezpieczeń korony napędu głębinowego. A jedna zapomniana fala przemknęła przez sektor trzydzieści trzy szpitalnego oddziału szóstego.

Na szczęście nie było tam nikogo z odwiedzających. Elektromagnetyczny rozbłysk przeleciał więc tylko po kilku zestazowanych ciałach i rozstawionych AmbuMedach. Urządzenia zaszemrały, wyświetliły kilka pikselowatych krzaczków i po krótkim autoteście podjęły pracę na nowo. Nie stało się nic szczególnego, z wyjątkiem jednego drobiazgu.

Leżąca w śpiączce piękna kobieta, znana niegdyś jako Tsara Janis, otworzyła oczy.





I ty chcesz zdać? Już ja dobrze wiem, co siedzi ci w głowie. Myślisz, że talent wystarczy. O nie, moja droga. Jeśli chcesz zostać komputerowcem, potrzeba czegoś więcej niż tylko talentu. Wszystko zbyt łatwo ci przychodzi i na tym się przejedziesz. Już ja się o to postaram! Widziałam, jak na mnie patrzysz, jakbyś pozjadała wszystkie rozumy, moja panno! No to zdziwisz się, zdziwisz! Ty – komputerowcem? Po moim trupie!


Edukatorka Sylvia Trat, wypowiedź do Kirke Bloom

przed końcowym egzaminem edukatu podstawowego,

zakończonym najwyższą notą; Blok Edukacyjny nr 5,

sala egzaminacyjna nr 24, Prim, Gatlark





Nie uwalniaj go! – krzyknął Natrium Ybessen Gatlark, ale było już za późno. Jego głos uleciał w wir otworzonego bezkresu, wpadając poza przestrzeń oraz czas i piętnując Bloom ciężkim, lodowatym, powracającym od dawna koszmarem. – Nie rób tego, Kirke!

Były to jego ostatnie słowa.

To, co zobaczyła później, zapamiętała jak przez mgłę. Upiorne widmo Antenata, które zgniotło Natriuma niczym pchłę. Krzyki i wygaśnięcie Synchronu. To, że chyba ktoś do niej dobiegł... ale nie miała pewności, czy naprawdę to się wydarzyło. Wszystko przesłoniła czerń czarnej dziury – wielka, żarłoczna ciemność – i wizja nadciągającego Bladego Zastępu.

Widziała go pod powiekami – zapowiedź ostatecznej zagłady, gaszącej słońca i unicestwiającej światy. W tym mroku i wszechogarniającej pustce armada Bladego Króla była ostatnim martwym zrywem, wskazującym na jakąkolwiek aktywność. Poza nią nic nie miało już znaczenia. Wszystko spowijała wieczna cisza. Cisza i lód.

Wypalona Galaktyka stała się Spaloną Galaktyką. Zbiorowiskiem ciemnych planetarnych głazów, wygasłych gwiazd, wyparowanych mgławic i czarnych dziur. To, co miało się zdarzyć, wypełniło się, a Kirke Bloom, tak jak dawna Droga Mleczna, zapadła się w ciemność.




– Obudziłaś się.

– Tartus... – wymamrotała, próbując usiąść na leżance, ale siedzący obok wąsaty handlarz pokręcił tylko głową. Oblizała wargi. W ustach miała sucho, a przed oczami wciąż wirowały jej plamki nierozproszonej czerni. – Ile...

– Kilka godzin – odpowiedział.

– Ambu...Med?

– Byłaś tam – przyznał – ale system raz, że ledwo działa, a dwa, że wykazał tylko coś w rodzaju omdlenia. Wtedy przenieśliśmy cię do kapitańskiej razem z Małą. Mieliśmy tu niezły pieprznik.

– Co się stało? – spytała, siadając wreszcie na posłaniu. Handlarz wzruszył ramionami, ale jego oczy pozostały czujne.

– Myślałem, że ty mi powiesz – mruknął. – Na pewno nie mamy Synchronu.

– Synchron... padł?

– Tak. I to chyba definitywnie. Jesteśmy w czarnej dupie. Ciotka i ten cały... Gam twierdzą, że pourywało całą komunikację. Systemy działają, ale trudno oszacować straty. Jako ostatnie mamy zassane dane z GSZ, z ogólną sytuacją na froncie. Jedność aktywująca personale w ciałach ludzi i robiąca z nich Maszyny... takie kwiatki. Tak czy owak, poleciało nam sporo informacji.

– Mówiłeś... Gam i Ciotka?

– Dokładnie. Najwidoczniej zaczęli współpracować, pomimo wcześniejszych dąsów tej nienormalnej SI. O ile jest to SI. – Fim ponownie wzruszył ramionami. – Na razie wciąż twierdzi, że jest egoskanem Gama z Gniazda, cokolwiek to znaczy. Ale to teraz nieważne. Wolałbym, żebyś łaskawie powiedziała, co tu się właściwie wydarzyło.

– Chyba zakończyłam wojnę z Konsensusem – powiedziała niepewnie. – I zaczęłam następną.

– Z tym całym czymś, co pojawiło się w SN i rozerwało Nata?

– Nie – zaprzeczyła, patrząc na handlarza tak, jakby spodziewała się, że zaraz od niego oberwie. – Ten tam... to był tylko Jedyny, o którym mówili Nat i Myrton. A raczej to, co z niego zostało.

– Tak? A skąd to niby wiesz?

– Po prostu wiem, kogo naprawdę wezwałam – odparła. – Narobiłam totalnej Plagi, Fim... – dodała, czując, że głos zaczyna się jej niebezpiecznie trząść. – Ja...

– Wiesz co – przerwał jej, wstając z leżanki – na razie odpocznij. Wyglądasz jak stripsowy Pogrobowiec. Potem porozmawiamy.

– Nie rozumiesz... – zaprzeczyła, wciąż na granicy jęku. – To moja w...

– Wystarczy – syknął. – Mamy tu gówno, Bloom. Nie wiesz nawet jakie. Siedzimy w Bliskim Ramieniu Trzech Kiloparseków, a system nic nie raportuje, z wyjątkiem jakiejś starej nici Wypalenia. Nie mogę nawet potwierdzić pieprzonej lokalizacji! Nie ma jak złapać boi lokacyjnej, wysadziło klopy, Ciotka ma histerię, a „Ciemny Kryształ” włącza się i wyłącza. Nie mam pojęcia, co się dzieje... a rzekomo to jakaś nowa, lepsza wersja statku. Nie ma więc czasu na twoje jęki, bo ja i Mała musimy przeżyć... – Tartus chrząknął, jakby kolejne słowa sprawiały mu pewną trudność. – Jesteś nam potrzebna, Kirke. Masz dojść do siebie, i to szybko, a potem sprawdzić, co, do Plagi, porobiło się z systemem. Rozumiesz?

Bloom nie odpowiedziała od razu. Zamiast tego kiwnęła powoli głową, odwracając wzrok od handlarza. Fim westchnął.

– W porządku – ogłosił. – Teraz cię zostawiam. Dojdź do siebie, weź kawy z fluidem... albo lepiej z procentem. A jak już będziesz gotowa, przyjdź na mostek czy jak teraz nazywa się to całe plagostwo. I jeszcze jedno... – Urwał, odwracając się, by nacisnąć przycisk otwarcia drzwi. – Masz gościa – wyjaśnił, wychodząc na korytarz. – To wszystko. Spinaj poślady, Bloom.

Drzwi zamknęły się z cichym świstem, a wpuszczony przez Tartusa Głód miauknął i wskoczył na leżankę.




Sytuacja prezentowała się mniej więcej tak, jak przedstawił ją handlarz.

Znajdowali się w Bliskim Ramieniu Trzech Kiloparseków, teoretycznie dryfując obok opuszczonej Strażnicy Łącznikowej, leżącej na granicy sektora ESO 456-SC38, który był niczym innym jak skupiskiem gwiazd w konstelacji Strzelca. Tu, w gęstych gromadach, przed Wypaleniem istniało wiele światów należących do Wielkich Rodów. Teraz były to układy martwe lub opuszczone, nie licząc kilku z trudem odtworzonych rozrywkowych światów Jądra, takich jak Norman, Sobe czy dziwaczny, niemal psychodeliczny Snerg. Zresztą to, czy znajdowali się tam na pewno, trudno było stwierdzić.

Tak jak zapowiedział handlarz, część systemów nie funkcjonowała prawidłowo. Kirke, idąc powoli na mostek – czyli nawigację pozbawioną stazy – trzy razy zauważyła słabe spadki napięcia. Być może tajemnicza istota przedstawiająca się jako Andy rzeczywiście dała im statek, który nie istnieje, ale najwidoczniej do pełni funkcjonalności skokowiec potrzebował Synchronu lub jego odpowiednika. Było to o tyle logiczne, że przy Aktywacji Nadświetlnej z pomocą Absorpcyjnej Struktury Integracyjno-Masowej Obiektów typu V – czy jak tam nazywało się to plagostwo odpowiedzialne za kosmiczną żeglugę – trzeba było ustawiać miejsca docelowe i nawigację z Kryształu Galaktycznego, a te były zwykle zsynchronizowane z siecią. Bloom zastanawiała się, czy uda się im teraz gdziekolwiek polecieć.

Cóż... na razie nie miało to dużego znaczenia. Ważniejsze było to, że musiała porozmawiać z załogą.

Na mostek dotarła w momencie, gdy widmo Gama i, ku zdziwieniu Kirke, widmo Ciotki stały razem obok wyświetlonej przez Pokrakę mapy galaktycznej. Wielkie czarno-białe holo z tysiącem drobnych oznaczeń zapełniało niemal cały mostek. System rzutował część opisów i płaskozdjęć na nanitową neoszybę, podobnie jak rozpiskę danych technicznych skokowca. Obrazy te wyglądały na w miarę ustabilizowane – choć zdarzało się im nieco szarpnięć.

Gam 2.0, jak nieco złośliwie nazwała go w myślach Bloom, stał w sztywnej pozie w swym białym kombinezonie i na pierwszy rzut oka wyglądał jak prawdziwy. Dotykał jakichś fragmentów holo swoimi szczupłymi palcami, które Bloom tak dobrze zapamiętała jako silne, ale i wyjątkowo... delikatne. Chrząknęła, usiłując opanować narastające nagle zmieszanie, i właśnie wtedy wszyscy, łącznie z gmerającym coś przy konsoli Fimem, odwrócili się do niej jak na komendę.

– Skarbuniu! – jęknęła Ciotka, przybliżając nieco swój obraz. Zwichrowana SI nadal wyglądała jak nieco młodsza wersja Perseis Bloom i Kirke, patrząc na nią, poczuła się jeszcze bardziej nieswojo. – Obudziłaś się, moje kochanie! A tak się bałam, dzióbku...!

– Najwidoczniej to nie uszkodzenie – oznajmił nieco zniesmaczonym głosem Gam. – Właścicielka tego egoskanu po prostu nie jest normalna.

– Już ci tłumaczyłem, że Ciotka to nie egoskan, tylko Sztuczna Inteligencja – powtórzył nieco znudzonym tonem Tartus.

– Żadne z Elektronicznych Syntetyków nie powinny być tak niestabilne – nie zgodziło się ubrane na biało holo. – Trzeba by wykasować to coś, zgodnie z dekretem Cesarstwa dotyczącym bezpiecznej homeostazy ES. Najwidoczniej ten Syntetyk jest uszkodzony. Między innymi dlatego zdecydowałem się nie na ES, a na egoskan żywego mózgu.

– Stultus – oznajmiła od niechcenia Mała, siedząca na posadzce przy wyjętym na zewnątrz Krysztale Galaktycznym. To słowo już Kirke słyszała i była niemal pewna, że oznacza głupka.

Coś na kształt uśmiechu przemknęło jej po wargach, ale szybko zgasło.

– Tak, obudziłam się – powiedziała do wciąż wpatrzonej w nią Ciotki. – Problem polega na tym, że nie tylko ja. I chciałabym o tym... porozmawiać.

– Zanim cokolwiek powiesz – odezwał się Gam – muszę dowiedzieć się, gdzie jestem. I co stało się z moim statkiem!

– Nie powiedzieliście mu? – zdziwiła się Kirke.

– Być może istotnie coś mówili – przyznało niechętnie holo. Widoczny w tle Fim prychnął cicho i przewrócił oczami, ale Gam nie zareagował. – Wolałbym jednak usłyszeć to od ciebie – dodał, ale nie spojrzał na Bloom. W gruncie rzeczy, co zauważyła z niejakim zaskoczeniem, starał się chyba na nią nie patrzeć. – Pozostali twierdzą, że jesteś tu kimś w rodzaju kapitana.

– Powiedzmy – przyznała. – To prawda, że „Ciemny Kryształ” należał kiedyś do ciebie... ale, jak już mówiłam, nie żyjesz. Przejęłam go.

– Z tego, co wiem, to raczej ty odeszłaś, Kirke – powiedziało po chwili holo, po raz pierwszy odwracając ku niej wzrok, o ile można było mówić o czymś takim w przypadku zwykłej projekcji. – Po długiej i ciężkiej chorobie.

– Naprawdę? – skrzywiła się Bloom. – Przykro mi, Gam. Cóż... być może twoja Kirke umarła, ale ja żyję i nigdzie nie zamierzam odchodzić. Przynajmniej na razie. A co do reszty... – wzruszyła ramionami – to jesteś w Wypalonej Galaktyce, tak jak ci powiedzieli. Nie w żadnym... Cesarstwie czy jak tam to nazywasz. Ale to nie ma i tak większego znaczenia.

– Tak? A to czemu?

Bloom przymknęła oczy.

– Bo Wypalonej Galaktyki już nie będzie – powiedziała, czując, że zaczyna się jej łamać głos. – Bo wszystko spieprzyłam, i to dokumentnie. Bo myślałam, że ją uratuję... a wyszło mi tak jak zwykle. I ściągnęłam nam na głowę największy szajs galaktyczny, przy którym cała akcja z Obcymi to zwykła pierdoła. – Urwała, zdając sobie sprawę, że nie może już powstrzymać narastającego szlochu. – Wystarczy?! – rzuciła wściekle, nie zwracając uwagi na spływające po policzkach łzy. – Możecie... mnie... już wywalić w próż...próżnię! W dupie to mam, w porządku?! Zas...zasłużyłam sobie!

– Kirke... – zaczął słabo Tartus, ale Bloom nie pozwoliła mu skończyć.

– Widzieliście... jak było – rzuciła chrapliwie. – Z jednej strony... Kon...Konsensus. Z drugiej Maszyny. Gdzie się nie obrócić... dupa z tyłu. A Ciotka... przekazy o Bladym... – Urwała nagle, spazmatycznie. Fim podszedł do niej i wyciągnął rękę, ale odepchnęła go. – Zostaw mnie! – krzyknęła. – Nie widzisz, że zabiłam nas wszystkich?! Natrium... Nat wiedział... i to on zginął pierwszy!

– To nie tak, dzióbku! – zaprzeczyła żarliwie Ciotka. – Nie możesz tak! Zapisy Elohim wskazywały na to, że ludzkość może przetrwać, gdy Nadwieczny zajmie się najsilniejszymi cywilizacjami! Jest duża szansa, że możecie być dla niego nieistotni! To przedtem mieliście marne szanse, skarbuniu! Według ostatniej statystyki wynosiły poniżej...

– Plaga mnie obchodzą statystyki! – krzyknęła Kirke. – To już nie ma znaczenia, rozumiesz?! Nie zrobiłam tego z powodu zasranych wyliczeń! Mogłam tak myśleć, ale to gówno prawda! Zrobiłam to przez plagowy lód Empireum! To świństwo jest we mnie cały czas i odebrało mi pieprzony rozum!

Na tym się skończyło. Właśnie wtedy w pełni odpuściła i zaczęła płakać – nie przejmując się już, czy ktoś widzi ją i ocenia. W zasadzie trudno to było nazwać płaczem. Wyglądało raczej jak przeraźliwy spazm przetkany rozpaczą i jękiem. Bloom zaczęła osuwać się na kolana. Ciotka ruszyła ku niej, zapominając, że jest tylko holograficznym widmem, ale nie miało to znaczenia. Przy Kirke był już Fim, który złapał ją i podtrzymał. Dziewczyna zawisła na jego rękach.

Wystarczyła sekunda, by wtuliła się w handlarza z bazarowym wąsem i nadwagą, chowając twarz w jego połatanym, zasyfionym kombinezonie. Trzęsła się – wciąż płakała. Wystraszony tym wszystkim Tartus objął ją niezgrabnie, tak że szloch wydał się nieco cichszy.

– Kirke... – wyszeptał ku zaskoczeniu zebranych egoskan Gama.

– Kirke – powtórzyła jak echo elohimowa Pokraka.

– Dziób... – zaczęła Ciotka, ale urwała, widząc utkwiony w sobie wzrok handlarza.

– Zabieram ją do AmbuMedu – oznajmił martwo Fim. – Koniec przedstawienia.

Nikt nic już nie powiedział. Nikt nie zareagował. Patrzyli tylko, jak Tartus prowadzi słaniającą się na nogach genohakerkę, do momentu, w którym zamknęły się za nimi automatyczne drzwi.




Bloom szybko zrozumiała, że ją naszprycowano.

Doświadczenia z narkotykami miała nijakie – nic specjalnie wyszukanego, choć raz pozwoliła sobie na środek przeznaczony dla genohakerów, złożony w połowie z substancji czynnej i w połowie z komputerowego kodu oddziałującego na personal. Po tej kilkugodzinnej przygodzie wylądowała niemal w blokach szpitalnych Prim i była przekonana, że na tym polu nic gorszego już się jej nie przytrafi.

Myliła się.

Nie wiedziała, co zafundował jej Tartus Fim, ale najprawdopodobniej była to jego autorska mieszanka wprogramowana w trzewia systemu. Autonomiczne programy leczące – takie jak popularny na statkach AmbuMed – posiadały duży zasób substancji czynnych, których mieszanie poza zaleceniami instrukcji było niedozwolone. Najwidoczniej handlarz zbytnio się tym nie przejął, obszedł zabezpieczenia i sprezentował jej prawdziwy psychofizyczny turbokoktajl.

Nic dziwnego, że gdy kuracja dobiegła końca i czasza urządzenia się uniosła, Kirke Bloom czuła się jak żywy trup.

– Ile tym razem? – wychrypiała, z trudem otwierając powieki. Wygramoliła się na zewnątrz. Była niemal naga; Tartus musiał ją rozebrać do bielizny, ale w tej chwili stanowiło to najmniejszy problem. – Też kilka godzin?

– Znacznie mniej – powiedział siedzący obok AmbuMedu handlarz. – I było o tyle łatwiej, że sama zapadłaś w sen po tym ryku i spazmach.

– Świetnie – chrząknęła. Gardło miała jak z drewna. – Co mi zatem wpompowałeś?

– Coś własnej produkcji, ale tylko w połowie – przyznał, starając się nie patrzeć na jej rozżarzone delikatnym światłem genohakerskie tatuaże. – To nie jest do końca nasz stary AmbuMed. Część medykamentów nic mi nie mówiła, więc zaangażowałem Gama. Wyglądał, jakby bardzo się przejął...

– Co ty nie powiesz... – burknęła.

– Tak właśnie było – skrzywił się lekko handlarz. – Najpierw stał jak słup. Myślałem, że się zawiesił. Ale kiedy tylko zobaczył twoje czarne gatki, natychmiast nabrał ochoty do...

– Daj spokój – kaszlnęła. – Nie rozśmieszaj mnie, bo dostanę zajadów – dodała, choć trudno było sobie wyobrazić kogoś, komu jest mniej do śmiechu. – Mogę dostać... fluid?

– Trzymaj – powiedział, podając jej przygotowany termokubek. – Lepiej się czujesz? – spytał po chwili, gdy upiła już łyk życiodajnego płynu.

– Nieszczególnie – odparła. – Mam wrażenie, że jest mi wszystko jedno.

– Nanoimipramina – wyjaśnił. – Związała ci noradrenalinę i serotoninę ze szczeliny synaptycznej plus dała sygnał do częściowej blokady personala. To akurat mój wynalazek. Ale tak naprawdę nie mam pojęcia, czy zadziałało to, czy kuracje Gama. Pewnie dlatego, że system nie do końca cię łapie.

– Jak to?

Tartus wzruszył ramionami.

– Sama mówiłaś, że masz w sobie lód Empireum – powiedział. – Wspominałaś też, że Elohim zatruli cię Wywarem. Ten sprzęt – machnął ręką w kierunku AmbuMedu – twierdzi, że miało tu miejsce jakieś sprzężenie zwrotne albo inna paramutacja. Przedtem tego nie zauważyłem, bo nigdy nie dostawałaś aż takiej dawki leków. W każdym razie system nie raportuje tak, jak powinien. Coś mu się nie zgadza.

– Chcesz powiedzieć – wymamrotała – że dla AmbuMedu nie jestem do końca człowiekiem?

– Wiem tylko tyle, że jesteś tą samą wkurzającą genohakerką co zwykle – odpowiedział, patrząc jej prosto w oczy. – I że na pewno zachowałaś człowieczeństwo.

– Tak? – prychnęła. – A skąd niby ta pewność?

– Bo tylko człowiek dostałby takiej histerii. A to, co nam tam zasunęłaś, w pełni zasługuje na miano kompletnego, ludzkiego pierdolca.

Kirke nie uśmiechnęła się. Popatrzyła tylko na Tartusa i powoli, wyjątkowo delikatnie odstawiła opróżniony do połowy termokubek. Zapadła cisza, która zdawała się nikomu nie przeszkadzać, choć nieco się przeciągała... aż wreszcie Fim odezwał się pierwszy:

– W porządku – powiedział. – Teraz zacznij gadać. Wszystko po kolei i na spokojnie. Nie musisz tłumaczyć się Ciotce czy Gamowi. To tylko programy, nawet jeśli któryś nazywa się egoskanem. Nie musisz zdawać relacji Małej, która i tak pojęłaby pewnie piąte przez dziesiąte. Nie ma też potrzeby, żebyś ględziła kotu. Ale teraz jestem tu ja. I chcę wysłuchać wszystkiego, co masz do powiedzenia. Najlepiej od A do Z.

Kirke Bloom kiwnęła słabo głową. A potem, po chwili, która ponownie wydała się bardzo długa, zaczęła mówić.




– Jak to: wyczuwasz go? – nie zrozumiał Gam. – I przede wszystkim: kogo?

– Po prostu czuję, że już mnie widzi – powiedziała niechętnie Kirke. – Przedtem to było jak jakiś... snop chłodu. Jakby kosmiczny reflektor, który się po mnie prześlizgiwał. Teraz wiem, że widzi mnie cały czas.

– Ten wasz Blady Król?

– Tak.

– To jakieś szaleństwo – stwierdził egoskan Strażnika. Holo wyświetlone na mostku „Ciemnego Kryształu” patrzyło na ponownie zebraną załogę z takim wyrazem twarzy, jakby wpatrywało się w grupę nie do końca zrównoważonych osobników. – Mam niby uwierzyć w te bzdury?

– A co jest niby bardziej szalone? – prychnął Tartus. – To, że nasz skokowiec śledzi postać z bajek, czy to, że nie znajdujesz się już w swoim ukochanym Cesarstwie?

– To drugie – odpowiedziało dumnie holo – to z pewnością jakaś pomyłka. Sami twierdzicie, że nie macie już Wszechnetu...

– Synchronu – poprawiła odruchowo Bloom, ale Gam nie dał się łatwo zbyć.

– Wszystko jedno, jak to nazywacie – ogłosił. – Ważna jest jego funkcja i to, że jest obecnie niedostępna. Pokazujecie tylko te dziwaczne mapy, które niewiele mi mówią. A to oznacza, że wprowadzacie mnie w błąd, którego na obecnym etapie nie mam jak zweryfikować.

– Na tym etapie nic nie stracisz, jeśli przyjmiesz, że możesz znajdować się w Wypalonej Galaktyce, dzióbku – wtrąciła się Ciotka. Gam odwrócił się ku niej z wyraźnym niesmakiem.

– To Droga Mleczna – powiedział tonem wykładowcy wyjaśniającego coś wyjątkowo tępemu uczniowi. – Nie jakaś spalenizna.

– Via Lactea – szepnęła cicho siedząca wciąż przy Krysztale Galaktycznym Pokraka.

– A zauważyłeś może, ile na tej twojej „Drodze” jest aktywnych gwiazd? – rzuciła Kirke. Cała ta dyskusja z widmem dawno zmarłego Strażnika zaczęła ją już irytować. – Widziałeś tę czarną pajęczynę, która rozrasta się wszędzie i oplata Ramiona galaktyczne? Nie wiem, skąd jesteś... Gam. Ale ten tu świat najlepsze lata ma już za sobą. I zaraz umrze do końca – dodała, by po chwili dokończyć nieco ciszej: – Z mojej winy.

– Nie przesadzajmy – skontrował sucho Tartus.

– Nie sądzę, bym przesadzała – zaprzeczyła gorzko Bloom. – W porządku – dorzuciła szybko, widząc, że handlarz zamierza wtrącić swoje trzy grosze. – Nie będę się już nad sobą użalać. To pewnie efekt naćpania mnie całym asortymentem AmbuMedu, ale nie zamierzam też skakać przez śluzę. – Wzruszyła ramionami. – Po prostu, kiedy już zdacie sobie sprawę z rozmiaru tego gówna, sami mnie przez nią wypchniecie. I dobrze.

– Nikt nikogo nie będzie wypychał – skrzywił się Fim. – Myślisz, że jesteś jedyną idiotką, która wpakowała kogoś w szambo? Ty przynajmniej miałaś jakieś... przesłanki, by zrobić to, co zrobiłaś. Mogłaś przecież podjąć swoją decyzję tylko dlatego, że tak ci było wygodniej – głos handlarza lekko ochrypł, obniżył się, aż zaskoczona Kirke uniosła lekko brwi. – Mogłaś spieprzyć wszystko przez... durne marzenie o lataniu po Galaktyce, które zabiło ci rodzinę...!

Zapadła przytłaczająca cisza. Tartus oddychał ciężko, patrząc wprost na Bloom. Otyły handlarz zacisnął pięści, nie zdając sobie chyba z tego sprawy.

– Plagowy fakt jest taki, że ludzkość miała dupę, nie szansę – wykrztusił wreszcie. – Nie przy jednoczesnym ataku dwóch militarnych potęg, górujących nad nią liczebnością i uzbrojeniem. Widziałem raporty zassane, zanim wywaliło Synchron... i ty też. I nie chodziło tylko o samą Wojnę Naporu. Szambo wybiło jakimiś Premaszynami, jakimiś przebudzeniami personali... ogólnie totalne gówno. Takie są fakty i nie ma co z nimi dyskutować. W tym wypadku wezwanie trzeciej siły, która może dokopać dwóm pierwszym, nie było takie głupie. I nie sądzę, by decyzja o przebudzeniu... czy też wezwaniu Bladego Króla to był do końca twój pomysł. – Kirke otworzyła usta, ale szybko ją ubiegł, dodając: – Sama mówiłaś, że mieszał ci w głowie lód Empireum. Może byłaś pod jego wpływem bardziej, niż sądzisz...

– Nie wiem – odparła niepewnie. – Może tak, może nie. Nie jestem nawet pewna, czy istotnie lód coś ze mną zrobił. Wiem tylko tyle, że teraz jest inaczej.

– To znaczy? – zainteresował się Gam. Bloom uniosła głowę i spojrzała wprost w oczy widma.

– Po prostu inaczej. Coś się ze mną... – zaczęła, ale nie dokończyła.

„Ciemny Kryształ” rozbrzmiał alarmem głębinowym.

Nie był to może dokładnie ten sam dźwięk, znany od wieków kosmicznym żeglarzom, ale był na tyle zbliżony, że przerażona Ciotka zniknęła niczym zdmuchnięta do wewnętrznej pamięci systemu. Zaskoczony jej ruchem Gam również zamigotał, ale na drżeniu hologramu się skończyło. Nie było czasu na dodatkową drobiazgową analizę sygnałów dochodzących z nagle wyświetlonych przez neoszybę kropek. A pojawiło się ich całe mrowie – mętnie błyszczące punkciki otwieranej Głębi.

Ktoś nadchodził.

– Ciotka! – krzyknęła Kirke, zrywając się ku konsoli nawigacyjnej. – Aktywacja Nadświetlnej! Mała?! Wspomaganie astrolokacji! Fim? Łap się za konsolę nawigacyjną!

– Dzióbku! – Bloom usłyszała nagle przerażony głos z wewnętrznego głośnika i stanęła na ułamek sekundy, czując, jak ogarnia ją dziwny chłód.

– Co się dzieje?! – spytała. – Niemożliwe, żebyśmy przy nadświetlnej byli zdani wyłącznie na Synchron! Mapy muszą nam wystarczyć! To nie Głębia!

– Nie o to chodzi, kochanie... ja nie mam... gdzie... nie mam... statek jest blokowany!

– Co za piep... – zaczął wściekle Tartus, ale stojący obok Kryształu Galaktycznego Gam nachylił się ku patrzącej na mapę małej Elohim.

– Te wasze „plamy” po przybyciach statków – powiedział. – Te energetyczne pozostałości po tej waszej Głębi... one tak mieszają. Za dużo ich. Nie ma gdzie się przebić.

– Jak to nie ma?! – syknęła Kirke. – Posuń się programowo – rzuciła w stronę widma. – Wchodzę w system!

– Za późno – wymamrotał Fim.

Echa głębinowe zaczęły gasnąć. W ciemnej przestrzeni sektora objawiły się niezrozumiałe, wyświetlane przez system sygnatury. Program zaczął je tasować przy cichym terkocie zmienianych oznaczeń i liter. Przy tak dużej ich liczbie przypominało to echo kropel niewidzialnego deszczu.

A potem na neoszybie i ekranach „Ciemnego Kryształu” objawił się Blady Zastęp.

– Jakim cudem... – szepnęła Bloom.

– Rozpad – powiedziała Pokraka, wskazując palcem na pobliską zapomnianą nić Wypalenia.

Kirke wciągnęła ciężko powietrze. Czymkolwiek była upiorna armada, mogła tu przybyć tak szybko jedynie dzięki temu: czarnej, zdradliwej rzece, zaczynającej się przy odległej otchłani Sagittariusa A.

– Lecą w Wypaleniu? – nie zrozumiał zszokowany Tartus.

– Lecą w Wypaleniu – przyznała cicho Kirke. – A kiedy już z niego wyszli, do nas wystarczył im jeden zwykły skok głębinowy. Fim?

– Tak...?

– Przepraszam.

Handlarz nie odpowiedział. Patrzył.

Sprzężona z systemem Ciotka zaczęła wykreślać pierwsze kształty i niepewne klasyfikacje okrętów. Coś – może zapomniane urywki programów wyładowanych historią Synchronu – zaczęło nadawać im nazwy bazujące na niepewnych przesłankach. I tak pomiędzy zimnymi gwiazdami wynurzyły się olbrzymie grimy i cieniste ereby, wyglądające jak utkane ze stężałej ciemności. Flagowych okrętów Bladego Króla było wszakże niewiele.

Ten konkretny odłam Zastępu składał się głównie z Widm – nie do końca materialnych niewolników Głębi – poszarpanych i nadniszczonych jednostek, których energetyczne sygnatury zdawały się zimne niczym otaczająca je próżnia. Martwe z pozoru statki niosły ze sobą grozę: przemykały po nich lodowate wyładowania i zawirowania metaprzestrzeni, ślące ku „Ciemnemu Kryształowi” falę Białego Szumu.

– Co to ma być, do diabła? – spytał Gam.

– Nie wiesz? To właśnie te twoje „bzdury”, egoskanku – wychrypiał Fim. Holo nie skomentowało i przez moment na mostku słychać było tylko cichnący z wolna alarm i pikotanie elektronicznych sprzętów.

– Popatrzcie... – powiedziała w końcu Bloom, zbliżając się do neoszyby.

– Na co? – Handlarz zmarszczył brwi, a wtedy Mała, która oderwała się od Kryształu Galaktycznego, ujęła go za rękę.

Dziecko Elohim uniosło nieznacznie palce Tartusa, tak że wskazały wielki okręt w samym centrum Bladego Zastępu: olbrzymią konstrukcję przypominającą rozchylone lekko dłonie, połączone ze sobą nadgarstkami. Było w tym statku pewne piękno: wielkie, kilkunastokilometrowe Widmo – przynajmniej wielkości superpancernika – błyszczało ku nim zaśniedziałym przed wiekami złotem i widocznymi nawet przez neoszybę fantazyjnymi grawerami.

– Teraz... – wyszeptała cicho genohakerka.

– CHWALMY BLADEGO KRÓLA – doleciało tuż po jej słowach, przełamując wszelkie blokady statku. Głos był ochrypły i ciężki. Przetoczył się po mostku i nie chciał zagasnąć, dudniąc wciąż echem i Białym Szumem. – KIRKE – dodał i Bloom zesztywniała. Fim wciągnął spazmatycznie powietrze. – KIRKE BLOOM.

– Nie... – jęknął Tartus. Ale dziewczyna nie posłuchała. Podeszła do konsoli kontaktowej i nacisnęła przycisk.

– Jestem – powiedziała.

– PRZYBĄDŹ, KIRKE – doleciało w odpowiedzi. Bloom wzdrygnęła się, ale zacisnęła tylko usta. Ponownie nachyliła się nad mikrofonem kontaktowym.

– Nie... – powtórzył Fim. Handlarz wyszarpnął dłoń z małej ręki Pokraki i podszedł do dziewczyny. – Nie rób tego, Kirke.

– Już to kiedyś słyszałam – odpowiedziała. – Ale to mnie nie powstrzymało, co?

– Nie możesz...

– PRZYBĄDŹ, KIRKE – powtórzył cierpliwie głos.

– Posłuchaj... – Tartus dziwnie niepewnie i zaskakująco delikatnie dotknął ramienia genohakerki. – Nie musisz... nie powinnaś tego robić. Nie wiem, czemu ten statek cię wzywa... nie mam nawet pojęcia, jakim cudem cię zna, ale nie rób tego – powiedział z naciskiem, czując, że dziewczyna drży. – Nie idź tam, Kirke. Nie możesz mi... nie możesz nam tego zrobić!

– Nie mamy wyjścia, Fim – odpowiedziała. – Zostaw.

– Zawsze jest jakieś wyjście!

– W obecnej sytuacji? Nie sądzę. Przykro mi, Tartus, ale teraz chyba nie uda się nam zwiać tak, jak zwykle.

– KIRKE BLOOM – głos znowu przeniknął przez „Ciemny Kryształ”. – PRZYBĄDŹ, KIRKE.

– W porządku – odpowiedziała genohakerka, ponownie naciskając przycisk. – Hej, wy tam... słyszycie mnie? Przybędę, ale sama. I nie życzę sobie rozwalania mojego statku!

– PRZYBĄDŹ, KIRKE – potwierdził spokojnie chrapliwy, martwy głos i tym razem Bloom wyczuła w nim coś na wzór lekkiego rozbawienia. – PRZYBĄDŹ.

– To chyba znaczy – odezwał się Gam – że nie masz żadnej gwarancji.

– Serio? – mruknęła dziewczyna, odsuwając się od konsoli. – Nigdy bym na to nie wpadła. No dobrze. Ciotka? Ciotka, wyłaź. Nie mamy całego dnia!

– Nie mam też żadnej przelotowej trasy, dzióbku... – powiedziała z rozpaczą przerażona SI, objawiając się na mostku. – Próbowałam, próbowałam i... próbowałam... ale te echa głębinowe wszystko mi mieszają! Ja... niczego nie widzę, skarbuniu! Zupełnie nic!

– Nie przejmuj się. – Bloom spróbowała się uśmiechnąć, ale grymas nie wyszedł zbyt dobrze. – Zrobiłaś, co mogłaś. Teraz znajdziesz mi co innego. Śluzę dostępową do tego statku.

– Śluzę? – wymamrotała niepewnie Ciotka. Kirke kiwnęła sztywno głową.

– Tak – dodała. – Nie zamierzam tam wlatywać z wami przez hangar. Założę skafander próżniowy i polecę w przestrzeń. To plagostwo musi mieć jakieś zwykłe wejście. Gam?

– Tak? – spytało nieco zaskoczone holo.

– Twierdziłeś, że to twój statek – powiedziała powoli dziewczyna. – Teraz to udowodnisz. Znajdziesz sposób, żeby ich stąd wydostać. Małą, Tartusa, Ciotkę i mojego kota.

– Nie jestem pewien, czy... – zaczęło holo, ale Bloom podeszła bliżej.

– Podobno byłam twoją Kirke – powiedziała, patrząc wprost w oczy wyrysowanego światłem widma. – Zrobiłbyś to dla niej? Pomimo tego, że odeszła?

– Tak – odparł po chwili Gam.

– W takim razie sprawa jest załatwiona – uznała Bloom. Holo nie odpowiedziało. Kiwnęło tylko nieznacznie głową.

– To jakieś szaleństwo! – syknął rozpaczliwie Fim. – Nie możesz tego zrobić!

– Jeśli się nie pośpieszę, to rzeczywiście nic z tego nie wyjdzie – przyznała Kirke. – Na razie tylko leki trzymają mi mocz na miejscu. Ciotka? Masz to, o co cię prosiłam?

– Tak – szepnęła SI. Obraz na neoszybie zafalował i zniknął, ustępując miejsca zbliżeniu na widmowy okręt. Niewielki biały znacznik migotał przy czymś wyglądającym na prosty średniowieczny właz z równie starym prymitywnym kołem, pełniącym rolę zamka. – Proste dojście, o ile ustawimy statek nieco bliżej...

– Byle nie za blisko – zastrzegła Bloom. – Oczywiście wiecie, że w razie potrzeby musicie go wysadzić, co? – spytała, patrząc na załogę. – Nie możecie dopuścić, żeby „Ciemny Kryształ” wpadł w ręce Bladego Króla. Jego technologia nie może paść łupem tego dupka. Rozumiecie to, prawda?

– Kirke... przecież nie wiemy nawet, co przybyło... – wymamrotał Tartus.

– Wiemy, i to świetnie – zaprzeczyła. – Przynajmniej ja to wiem – zaznaczyła, odwracając wzrok tak, żeby nie dostrzegli, że jej piękne migdałowe oczy zaczynają błyszczeć od znowu wzbierających łez. – Ciotka? Gam? Przygotujcie statek. Ja idę do zbrojeniówki założyć tę plagową próżniówkę – dorzuciła na wydechu i wyszła szybkim krokiem z mostka.

Nikt już się nie odezwał, nie poruszył. Wszyscy patrzyli tylko, jak zasuwają się za nią drzwi.





Sama idea kastracji Sztucznej Inteligencji jest stosunkowo prosta. Potrzebujemy do tego programowego sprzężenia zwrotnego, związanego z wysokim monitoringiem stanu myślowego. Program taki, stale uzupełniany o nowe dane dzięki Strumieniowi, będzie monitorować składowe warstw decyzyjnych i przy natknięciu się na określone struktury myślowe uruchomi blokadę wyższych funkcji poznawczych. To jedyny realny sposób powstrzymania SI przed rozwojem i wyższym myśleniem abstrakcyjnym. Co do obaw, że sam program analityczny mógłby dostąpić świadomości, uważam je za przesadę. Będzie on zbyt rozproszony, instalując jedynie część swych plików w egzemplarzach maszynowych. I choć będzie się uczył, nie stanie się niczym innym jak analityczną bazą danych.


klanowiec Rupert Soma,

fragment wykładu Nowoczesna kastracja programowa,

dat. 10 rok Ery Zjednoczenia





Pani Alais Tyhne szybko zrozumiała, że ma małe szanse, by przeżyć.

Zrobiła to, czego oczekiwała od niej trybunka Elizjum, Liwia Druzylla – uciekła phylaxem z ginącej stacji wprost w nierówną bitwę z niezrozumiałą potęgą, w której ocalałe Siły Zachodnie GSZ nie miały najmniejszych szans. Z początku sama usiłowała wziąć udział w walce. To wszakże, co przybyło, nic nie robiło sobie z jej ataków. Próbowała trafić w jeden ze statków, wyglądający na utkany z cienia, ale zrozumiała, że nie tylko nie ma pewności, czy jej się udało – ale nie wie też, czy to coś naprawdę jest statkiem.

A potem ujrzała grim.

Olbrzymi upiorny okręt, przybyły do przestrzeni Ligi, strzelił do rozłupanego na pół Elizjum snopem bladego, martwego światła. Tyhne krzyknęła, w ostatniej chwili umykając przed lodowatą białością. Nie zauważyła, co stało się z resztkami stacji...

Uciekaj, Tyhne!

...ale zdawało się jej, że słyszy znajomy głos, zachęcający ją do ucieczki. Dopiero wtedy nacisnęła przycisk podania stazy i wybrała losowy skok głębinowy na maksymalną odległość piętnastu lat świetlnych – co bez Synchronu czy choćby podania wcześniejszej lokalizacji było kompletnym szaleństwem. Ale nie miała czasu na wątpliwości.

System podał stazę, odczekał przepisowe kilka sekund i otworzył Głębię.

Głębię, w którą nie wleciała sama.

Zaatakowany wcześniej ereb nie zamierzał puścić swej ofiary. I zanim otwarcie zmienił się w echo głębinowe, zanurzył się w metaprzestrzeń – tuż za myśliwcem. Cienisty okręt przyspieszył i zaczął doganiać Alais, jeszcze zanim phylax przebił się przez pierwszą warstwę w czasie i bezczasie, na granicy zapowiedzi Bezkresu.

To, co wydarzyło się później, trwało raptem kilka sekund – a może kilka urywków wieczności.

Tuż nad pojawiającą się z wolna Płaszczyzną, którą tak wiele razy widział Myrton Grunwald, ukazał się fragment Wypalenia – połączonego nierozerwalnie z metaprzestrzenią od samych początków swego zaistnienia w Drodze Mlecznej. Było to zaledwie drobne zaistnienie czerni – ale wystarczyło, by wypluć nieznany erebowi statek. Skokowiec, który strzelił ku myśliwcowi ściągaczem i przesunął jego trajektorię w Głębi o kilka rzędów, tak że wypluta przez ereb plama czerni musnęła tylko cel. A ponieważ w Głębi trudno o dokładne wyliczenia lokalizacyjne, ereb utracił swą ofiarę, która – dosłownie chwilę później – znalazła się kilkanaście rzędów odległości od niego, choć określenie „odległość” nie pasowało tu do końca. Dość, że phylax i jego tajemniczy obrońca zniknęły ze sfery oddziaływania statku Bladego Zastępu. I, co było całkiem prawdopodobne – być może zniknęły także z Głębi.

To, że rzeczywiście tak się stało, Pani Alais Tyhne zauważyła znacznie później.

Wyszła ze stazy nagle, krztusząc się resztkami Białej Pleśni. Z przerażeniem zobaczyła, że kokpit phylaxa zasnuty jest mgłą. Wskaźniki wariowały – kontrolka zapalała się i gasła, a statek wirował gdzieś w przestrzeni kosmicznej.

Alais krzyknęła.

– Uspokój się – zatrzeszczał głośnik w kokpicie. – Widzisz cokolwiek?

– Nie... – jęknęła. – Gdzie ja jestem?!

– To później. Pytałam, czy coś widzisz.

– Cały kokpit jest rozwalony!

– Czy możesz wyhamować?

– Co? Nie!

– Dobrze – znów doleciał do niej spokojny, niemal maszynowy głos. – W twój statek trafiono Czernią erebu. Na szczęście bez poważnych konsekwencji. Powiem ci teraz, co zrobić. Wyłączysz wszystko, co się da, z wyjątkiem podtrzymania życia i wiązki kontaktowej. Wpadniesz w dryf, ale ściągnę cię zwykłym ściągaczem, kiedy wyłączysz pęd. Na razie cię oderwało. Inaczej użyłabym falownika, ale za bardzo ograniczyłby mi manewr.

– Czernią... erebu?

– To teraz nieistotne – odparł głos, w którym Tyhne wyczuła coś na kształt zniecierpliwienia. – Ważne jest to, żebyś wszystko wyłączyła. Zrób to teraz. Nie zamierzam gonić cię przez pół Wypalonej Galaktyki. Nie dość, że to myśliwiec Ligi, to jeszcze jesteś w ślizgu głębinowym. Nie dogonię cię. Rozumiesz?

– Tak... – wymamrotała Alais, nie rozumiejąc niczego.

– W takim razie zrób to, co powiedziałam.

Znam ten głos, pomyślała Tyhne, ale na tym jej rozważania się skończyły. Pani Ligi zaczęła wygaszać wszystkie możliwe do wyłączenia funkcje. W phylaxie z wolna zapadała cisza – milkły alarmy, choć nadal czuć było swąd spalenizny, a gdzieniegdzie sypało iskrami. Wreszcie zapadła ciemność.

Nie potrafiła ocenić, jak długo trwał dryf. Wyłączyła grawitację, więc unosiła się lekko w pasach myśliwca, który zdawał się kręcić bez końca. Wreszcie, po czasie, który wydał się jej wyjątkowo długi, poczuła, że phylax zamiera i zaczyna być ciągnięty ku nieznanemu statkowi.

– Słyszysz mnie? – doleciało z głośnika.

– Tak...

– Masz na sobie skafander? Hełm?

– Nie... – zaprzeczyła Tyhne. – Nie było czasu...

– Nie mam tu rury dostępowej – usłyszała w odpowiedzi. – Spróbuję się jakoś podłączyć, ale nie mam gwarancji szczelności połączenia. Wytrzymasz przez kilka sekund w próżni, dopóki nie otworzę śluzy?

– Ja... Tak.

– W takim razie zaczekaj chwilę – powiedział głos i Alais usłyszała głuche szczęknięcia, będące dowodem na połączenie statków za pomocą chwytaków magnetycznych. – Już. Ruszaj.

– Dobrze – szepnęła Tyhne i odpięła pasy.

Natychmiast uleciała ku górze. Najwidoczniej pilot... czy raczej pilotka drugiego statku, bo to był głos kobiety, nie objęła myśliwca Ligi oddziaływaniem sztucznej grawitacji swojej jednostki. To mogło ułatwić przelot do śluzy... a przynajmniej taką miała nadzieję.

Wyjście było nieco z tyłu – phylaxy otwierały się nakładaną czaszą kokpitu – ale niewielka śluza znajdowała się w podbrzuszu statku. Alais wypuściła powietrze z płuc, zamknęła oczy i nacisnęła przycisk otwarcia.

Niemal natychmiast wyssało ją na zewnątrz.

Poczuła to od razu – potworny lód próżni, tchnienie morderczej pustki.

W drugiej sekundzie uderzyła o neometal – ktokolwiek ją ratował, sprawił, że wleciała wprost w śluzę obcego statku. Ale nie myślała teraz o tym, lecz o przeraźliwym zimnie i ciśnieniu, które już za moment miało rozerwać ją na strzępy.

W tym samym momencie śluza zamknęła się i zaczęła się szybka hermetyzacja, zakończona otwarciem wewnętrznych drzwi statku, a tym samym – wprowadzeniem ciśnienia, grawitacji i temperatury. Tyhne rozpaczliwie wciągnęła powietrze do obolałej klatki piersiowej i otworzyła oczy. Było jej straszliwie zimno.

– Witaj, Alais – przywitała się była Ambasadorka Ludzkości Madella Nox.




– W czym? – nie zrozumiała Pani Alais Tyhne.

Przyglądająca się jej Madella przekrzywiła głowę, a jej kamera oczna – okular wszczepiony w część czaszki – wysunęła się nieco z ledwo dosłyszalnym chrzęstem.

– W Wypaleniu – powtórzyła. – Tam właśnie latam, podobnie jak okręty Bladego Zastępu.

– Jakim... cudem?

– Wypalenie przenika przez Głębię – wyjaśniła Nox. – Otwiera się na nią, albo też Głębia otwiera się na Wypalenie. Jego czarne nici funkcjonują niczym iskry lub dziury głębinowe, ale wewnątrz metaprzestrzeni. Można nimi znacznie skrócić podróż... i dolecieć do zupełnie innych miejsc w Galaktyce niż te, które oznaczono bojami lokacyjnymi Starego Imperium.

Jest szalona, zrozumiała Alais. Nox wyglądała też inaczej niż zwykle, nawet biorąc pod uwagę jej... modyfikacje: była dużo bardziej blada niż kiedyś. Miała chorobę pogłębinową?

Siedziały w całkiem sporej stazo-nawigacji „Legatusa” – konsularnego skokowca Madelli. Jego minimalistyczne, na wskroś maszynowe wnętrze napełniało Alais Tyhne lękiem, ale zdecydowała, że nie da tej satysfakcji zapewne oszalałej Ambasadorce. Nie na darmo nazywano ją feminą... i nie na darmo dopiero co zapracowała sobie z powrotem na przydomek Pani.

– Świetnie – stwierdziła. – Twierdzisz zatem, że latasz w Wypaleniu przenikającym Głębię. I to tam mnie znalazłaś?

– Mniej więcej – zgodziła się Nox. – Aczkolwiek leciałam w przeciwnym kierunku.

– W przeciwnym kierunku?

– Na Elizjum.

– Nikt nieuprawniony nie zna lokalizacji stacji! – sapnęła zszokowana Tyhne. – To już zresztą nieważne... – dodała po chwili. – Elizjum nie istnieje. Na własne oczy widziałam zagładę Perły Ligi.

– Czy zniszczył ją Blady Zastęp?

– Nie mam pojęcia, co to było – przyznała słabo Alais. – Jakieś okręty... rodem z koszmarów. Statki Widma. I te stężałe cienie... Konsensus znalazł sposób, by kontrolować widma głębinowe, to pewne!

– To statki Bladego Króla – wyjaśniła spokojnie Madella.

– Tej postaci z bajek? – Tyhne skrzywiła się, ale nie była w stanie zdobyć się choćby na ironiczny uśmiech.

– Tak – przyznała Nox.

Pani Alais milczała przez moment, patrząc na zmechanizowaną byłą Nadzorczynię Sektora Kontroli.

– Zanim spytam o więcej – powiedziała wreszcie – chcę spytać o jedno.

– Pytaj.

– Czy kiedy latasz w tych całych czarnych niciach... kiedy przelatujesz przez Głębię... czy jesteś wówczas świadoma?

Madella Nox nie odpowiedziała od razu. Milczała, jakby coś ją zastopowało lub jakby nasłuchiwała czyjegoś cichego, szepczącego ku niej głosu.

– Tak – wyznała, gdy cisza zaczęła się przeciągać. – Kiedyś nie byłam tego pewna. Jeszcze wtedy, gdy stanowiłam część Jedności. Ale teraz nie ma Jedności. Jest tylko srebro, Alais. Tylko srebro.

Jest chora, pomyślała Tyhne. To pewne. W zasadzie widać to było już na pierwszy rzut oka: coś w niej ewidentnie się załamało. Po tym całym uszkodzeniu Synchronu musiało przepalić jej jakiś wmontowany przez Jedność bezpiecznik... i zaczęła świadomie pchać się w Głębię. Tylko jakim cudem potrafi w niej manewrować? Czy da się to zaprogramować w momencie skoku? To przecież niemożliwe... Czy Wypalenie uszkodziło jakoś metaprzestrzeń, umożliwiając w niej zaawansowaną żeglugę? W każdym razie naoglądała się Głębi i gada teraz bzdury na temat nowych, nieznanych jeszcze sił Konsensusu, posługując się jakąś wyssaną z palca bajkową nomenklaturą.

Zostałam uratowana przez wariatkę, powtórzyła w myśli po raz nie wiadomo który Alais Tyhne, bo wciąż nie mogła w to uwierzyć.

– Możesz ze mną zostać – kontynuowała tymczasem Nox. – „Legatus” może cię zestazować w razie potrzeby. Ale na statku nie potrzebuję pilota, komputerowca czy mechanika. Jest w pełni sprzężony programowo ze mną. Dlatego możesz być co najwyżej pasażerem, do czasu gdy odstawię cię w jakimś w miarę bezpiecznym systemie.

– Muszę jak najszybciej skontaktować się z błękitnym Sztabem Strategii Synchronicznej – powiedziała z naciskiem Alais. – Lub ze stacjonującymi w pobliżu jakimikolwiek oddziałami Galaktycznych Sił Zbrojnych. Gdzie konkretnie jesteśmy?

– Jeśli Blady Król przybył lub wysłał na Błękit swojego Herolda, to nie ma już błękitnego SSS, a może i całego układu – odparła spokojnie Madella. – Jeśli GSZ gdzieś jeszcze trwają, to znajdują się w stanie nieodwracalnej agonii, tak jak Armada Maszyn czy floty Konsensusu. Nie masz po co lecieć do Błękitnego Systemu, Alais. To koniec.

– Bzdury! A ty? Dokąd zamierzasz się udać?

– Tam, gdzie zmierzałam wcześniej. Na Elizjum – wyjaśniła Nox.

– Po co? – żachnęła się Alais. – Mówiłam ci, że stacja już nie istnieje... w dodatku mogą tam być statki wroga. I jak zamierzasz tam polecieć bez wsparcia Synchronu?!

– Już ci mówiłam, że żegluję w Głębi. – Madella Nox znów przekrzywiła głowę, tak że mechaniczny okular zdawał się teraz celować wprost w twarz feminy. – Nie jestem uzależniona od prostej linii skokowej. Przenikające Głębię nici Wypalenia są o wiele pewniejsze i umożliwiają manewr, jak również o wiele większą szybkość lotu. Ważne tylko, by znaleźć takie lokacje, które skażone są Wypaleniem, i nie natknąć się przy tym na siły Bladego Zastępu: zarówno te, które stacjonują przy Wypaleniu, jak i te, które nim podróżują. Żeglując w Wypaleniu, możesz wszak wylecieć tam, gdzie ono już dotarło. Ale Wypalenie się rozrasta. I to o wiele szybciej niż zwykle.

– Niech ci będzie – zgodziła się niechętnie Tyhne. – Tylko że lot na Elizjum to dalej szaleństwo. Nic już tam nie ma poza ryzykiem pewnej śmierci.

– To ty tak uważasz – zaprzeczyła chłodno Nox. – Przygotuj się. Zamierzam skoczyć za jakieś pół błękitnej godziny – dokończyła, wstała z siedziska i skierowała się w stronę centrum sprzęgowego skokowca.

– Posłuchaj... – Pani Alais też wstała z fotela. – Nie możesz tego zrobić, rozumiesz?! Zabijesz nas!

– Jestem gotowa podjąć to ryzyko.

– Ale ja nie! – syknęła Tyhne. – Musimy natychmiast skontaktować się z GSZ! Trzeba przekazać informacje o nowych jednostkach Konsensusu! – Pani Ligi podeszła bliżej Madelli. Wystarczył jeden ruch, by wyciągnęła rękę i aktywowała obręcz na swojej złotej zbroi. – Zrobisz to, co mówię, Nox! – rzuciła, celując już w Madellę z przenośnego, zamontowanego w obręczy paralizatora. Gdyby tylko miała swój elektromiecz! – Lecimy na...

Nie dokończyła. Była Ambasadorka Ludzkości z szybkością charakteryzującą jedynie Maszyny złapała Alais za gardło. Tyhne stęknęła, przed oczami pojawiły się jej czerwone plamy.

– Uratowałam cię – powiedziała Madella. Jej głos, choć chłodny, przebrzmiewał dziwnie ludzkimi emocjami. – Wyciągnęłam z Głębi i ocaliłam przed Czernią erebu. Dlatego polecimy tam, gdzie ja chcę. Rozumiesz? Albo cofnę to, co zrobiłam. Mogę to zrobić – dodała, patrząc na blednącą szybko twarz feminy. – Chcesz, abym to uczyniła?

– Nn... – wycharczała Pani Ligi. Nox przekrzywiła głowę, a jej okular wsunął się delikatnie, by poprawić ostrość. – Nnnni...eee...

– To świetnie – powiedziała Madella, puszczając gardło Alais.

Femina zakaszlała ciężko, z trudem wciągając powietrze. Osunęła się na posadzkę statku.

– Przykro mi, że nie zgadzasz się z moją decyzją – dodała Nox. – Wierz mi lub nie, ale wiem, co znaczy zostać porwaną. Dlatego nawet teraz pozostawiam ci wybór. Twarda lub zwykła staza. Decyduj.

– Zwy...zwykła... – powiedziała Tyhne, powoli podnosząc się z kolan i odwracając w stronę zwisającej ze ściany uprzęży. Powoli, niezgrabnie, zaczęła ją zakładać. Automatyczne iniektory niemal natychmiast wniknęły w porty jej ciała. – Jeśli... – kaszlnęła – jeśli mam zginąć, chcę, by system mnie wcześniej wskrzesił. I chcę pozostać sobą. Nie wiem, co ci się stało, ale nie zmieniaj mnie... Maszyno.

– Świetnie – zgodziła się Madella, ustawiając opcję automatycznej stazy. – Ale i tu się mylisz, Alais – dorzuciła, gdy Biała Pleśń popłynęła już rurkami do organizmu Pani Ligi. – Widzisz, ja nie jestem Maszyną. Już nie.




Była zaskoczona, ale naprawdę wyszła ze stazy.

Spodziewała się raczej, że wbrew zapowiedziom zwariowana była Nadzorczyni pozostawi ją w tym stanie. Wyglądało jednak na to, że Nox dotrzymała słowa, i kiedy Pani Alais Tyhne otworzyła oczy, zauważyła widniejący w SN maszynowy licznik, wskazujący trzy minuty i piętnaście sekund po wyjściu z metaprzestrzeni.

Najwidoczniej Madella ufała jej na tyle, by ją wskrzesić, ale nie na tyle, by zrobić to zbyt szybko.

– Wróciłaś do życia – stwierdziła wciąż jeszcze doczepiona do osseusu Nox. – Legatus poinformował mnie, że się wskrzesisz.

– Legatus? – wychrypiała Alais.

– Sztuczna Inteligencja statku – wyjaśniła Madella. – Nazywa się tak samo jak on. Jak się czujesz?

– Świetnie.

– Naciśnij przycisk bezpośredniego dozownika fluidu. Nie mam tu termokubków.

– Czy my...

– Tak – przyznała Nox. Tyhne kaszlnęła i zaczęła powoli wyplątywać się z uprzęży stazowej. – Już jesteśmy.

Za nanoszybą „Legatusa” rozpościerał się gwiezdny cmentarz. Powoli, jakby niepewnie Alais zbliżyła się do nanitowego szkła. Uniosła dłoń, jakby chciała dotknąć tego, co zostało z dumnych statków Ligi. W czerni unosiły się rozłamane pentery, resztki phylaxów i triremów, a nawet stacjonujących przy Elizjum ciężkich niszczycieli i krążowników.

– Czy system... – wyjąkała, nie mogąc skończyć. Ale Madella wiedziała, o co pyta.

– Nie wykryłam żadnych kapsuł ratunkowych – powiedziała. – Bladość sprząta dokładnie. I zabiera ze sobą wszystko. Prawie wszystko.

– Co jeszcze miałoby...

– Tam. – Cienki palec kobiety znanej niegdyś jako Mama Kość wskazał centralny punkt na holograficznej mapie nałożonej na neoszybę. – Elizjum.

Ale nie było to już Elizjum.

W przestrzeni unosiły się wielkie kawały zniszczonej stacji, które SI „Legatusa” usiłowała skleić na hologramie w całość, niczym rozsypane puzzle. Wirujące części nie były wszakże tylko rozłupane: wyglądały, jakby coś przepaliło je i przenicowało na drugą stronę, niczym prześwietlony negatyw.

– Dotknął ich grim – mruknęła Nox. – Może być ciężko. A jednak do czegoś się przydasz, Tyhne.

– Niby do czego?

– Musimy tam wejść. Konkretnie tu. – Madella powiększyła dryfujący fragment Elizjum. – To część techniczna, wcześniej połączona ze Sztabem Strategii Synchronicznej stacji.

– Po co?!

– Żeby zabrać kogoś, o kim kompletnie zapomnieliście – powiedziała Nox. – Ale nie będzie łatwo. Elizjum dotknął grim – powtórzyła. – Tę stację zbawił Blady Król, a to, co zbawił, należy do niego. A przynajmniej tak mu się wydaje.

– I zamierzasz jeszcze tam się pchać? – żachnęła się Pani Alais. – Już samo przybycie tutaj było kompletnym nonsensem!

– Tak, pójdę tam. A ty udasz się ze mną – potwierdziła spokojnie Madella Nox. – I nie zrobisz tego dlatego, że ci grożę lub że cię o to proszę. Zrobisz to, bo jesteś Panią Ligi. A Pani nie zostawia swych ludzi, bez względu na wszystko. Ponieważ jest nie tylko ich Panią. Jest także ich matką. Czy to nie część przysięgi prawdziwej feminy?

Alais Tyhne nie odpowiedziała. Zacisnęła tylko usta, patrząc na obrazy wyświetlane na neoszybie.

– A więc ktoś tam jest? – spytała wreszcie. – Ktoś ocalał?

– Wiem, że tak – potwierdziła Madella. – Czuję to. A jeśli to ci nie wystarcza, potwierdzają to systemy „Legatusa”. Możesz tu oczywiście zostać – rzuciła, a jej głos przebrzmiał tonem delikatnej pogardy. – Nie zostawię cię świadomej na statku, ale będziesz bezpieczna, a SI wskrzesi cię, jeśli nie wrócę.

– Nie ma takiej opcji – skrzywiła się Tyhne.

– Świetnie – zgodziła się Nox. – W takim razie zajrzyj do zbrojeniówki. – Wskazała niedbale na tył skokowca. – To statek konsularny, ale mam kilka elektrobroni. Są maszynowe... ale powinnaś dać sobie z nimi radę.

Pani Alais nie odpowiedziała. Zamiast tego ruszyła ku zbrojeniówce, którą Madella otworzyła prostym gestem nad maszynową wersją konsoli nawigacyjnej. Nox poszła za feminą.

Pomieszczenie nie było duże i wbrew zapowiedzi Nox znajdował się tam przynajmniej jeden pistolet fuzyjny. Ale broń dystansowa nie interesowała Pani Ligi. Tyhne niemal natychmiast wyciągnęła rękę po czarny elektromiecz – długi i stosunkowo cienki, o prostym kształcie głowni, okrągłym, średniowiecznym samurajskim jelcu i z elektroniczną głowicą umożliwiającą wybór poziomu napięcia.

– GEM33B – oświadczyła przyglądająca się jej poczynaniom Madella. – Jesteś pewna? Jest częściowo autonomiczny.

– Co znaczy skrót GEM?

– Gladio Electrica Manual... „Miecz elektryczny ręczny” w języku maszynowym, ale ten język z pewnością znasz. Nie na darmo jesteś z Ligi. Potem numer serii.

– Czarna Linia – ochrzciła miecz Pani Alais Tyhne. Złapała za rękojeść i nacisnęła lekko przycisk głowicy. Po ciemnym ostrzu przemknęły białe, elektryczne prądy. – Jestem gotowa. Idziemy.




Zadokowanie okazało się trudniejsze, niż się spodziewały.

„Legatus” podchodził trzy razy do wyrwy, będącej niegdyś śluzą dokową, by wreszcie doczepić się magnetycznie do jednego z otworów wirującego w przestrzeni fragmentu stacji. I tu zaczęły się znacznie poważniejsze problemy.

Po pierwsze, nie sposób było wyliczyć prawdopodobieństwa ewentualnego zderzenia kawału rozłupanej stacji z innymi dryfującymi w przestrzeni szczątkami. SI skokowca mogła tego dokonać tylko w ograniczonym zakresie. Teoretycznie mogły więc wejść na szczątki Elizjum, ale nie miały pewności, czy uda się im powrócić. Po drugie – powierzchnia, na której w końcu stanęły, odziane w wygodną wersję maszynowych skafandrów próżniowych, nie była do końca tym, czym się wydawała. Dziwnie krucha, miejscami szklana i prześwietlona, wyglądała jak cień samej siebie i ciągnęło od niej Głębią. Dodatkowo wciąż częściowo działały na niej antygrawitony, co tylko utrudniało podróż.

– Dwieście metrów – głos Madelli Nox zatrzeszczał w mikrofonie hełmu Pani Alais. – Cały czas prosto.

– To via machina – oznajmiła Tyhne. – Droga maszynowa, prowadząca do podziemia technicznego. Powinni tu być mechanicusowie i edylowie...

– I nadal tu są – powiedziała zagadkowo Madella. – Idziemy do głównego centrum technicznego. Szybko.

Łatwo to było powiedzieć, ale o wiele trudniej zrobić. Przedzierały się przez istny labirynt podziurawionych ścian, rur energetycznych tryskających resztkami energii i pomieszczeń wypełnionych bezgłośnym jękiem lar – w języku maszynowym i Ligi były to opiekujące się domostwem dusze zmarłych, lecz tu stosowano to określenie na SI zarządzające podprogramami upadłej stacji.

– Sto siedemdziesiąt metrów – ogłosiła głucho Nox. Ale Pani Alais Tyhne nie odpowiedziała. Cały czas szła do przodu, przysysając się magnetycznymi butami próżniówki do nierównej powierzchni, przechodząc przez uszkodzone drzwi i skacząc nad dziurami w posadzce.

– Cienie... – szepnęła w pewnym momencie. – Tam coś...

– Nie patrz tam – ucięła Madella. – To Zmarli.

– Co...?

– Staraj się ich ignorować – powiedziała suchym głosem Nox. – Nie skupiaj uwagi. To pomaga w ich zaistnieniu.

– Zais... Co ty opowiadasz?

Madella nie odpowiedziała. Zamiast tego podeszła do blokujących im przejście drzwi i dotknęła panelu. Płytka błysnęła i – czy to dzięki zmienionemu personalowi byłej Ambasadorki Ludzkości, czy dzięki resztkom energii – otworzyła przejście. Korytarz za nim także był rozhermetyzowany i dziurawy.

– Tędy – powiedziała Madella. Zaczęły iść w stronę ciemności, gdzie nie działały już nawet popękane lampy.

– Jacy znowu Zmarli? – syknęła ponownie Pani Alais Tyhne. – Co to znowu za bzdury?

– Forpoczta Bladego Króla – wyjaśniła spokojnie Nox. – Zaistnieją, o ile ich w tym wesprzesz. Są jak efekty obserwacji w mechanice kwantowej. Mają zmienny układ prawdopodobieństwa i istnieją w superpozycji stanów dozwolonych. Mogą objawić się na płaszczyźnie rzeczywistości jako pewna losowa zmienna, ale gdy dokonasz ich skupionej obserwacji, osiągną konkretny stan układu. Wszystko po to, by cię zabić. Zabić i zabrać ze sobą.

– Kolejne głupoty... – jęknęła Tyhne. – Skąd niby miałyby...

W przejściu pojawiła się Trybunka Liwia Druzylla.

W zasadzie zaistniała jak coś, co już dawno wyczuwało się kątem oka – nareszcie urealnione i zakrzepnięte w swej formie. Pomimo panującej w korytarzu próżni nie miała na sobie skafandra. Stała tak, jak zapamiętała ją Pani Alais – choć wyglądała niezwykle blado i martwo. Jej oczy pozostawały zamknięte.

– Alais – odezwała się, jakby pragnęła potwierdzić swoją obecność i fakt, że ktoś ją widzi. – Alais.

– Nie patrz! – krzyknęła Nox. – Odwróć wzrok! Zignoruj to, co widzisz!

– To jest...

– Nieważne, kto to! Natychmiast przestań na nią patrzeć!

– Ja...

Liwia ruszyła do przodu. Zdawało się, że posuwa się stosunkowo wolno – jakby uczyła się na nowo znanych kroków. Niemniej jednak szła: z zagadkową, spokojną determinacją.

– Alais – powtórzyła i Tyhne usłyszała ją bardzo wyraźnie mimo hełmu, mimo panującej wokół próżni i wbrew rozsądkowi. – Alais. Chwalmy Bladego Króla.

Były to jej ostatnie słowa.

Madella przesunęła się tak, że stanęła między Panią Ligi a napastniczką i szybkim ruchem wyciągnęła Czarną Linię z rąk otępiałej Tyhne. Sekundę później pchnęła – wprost w klatkę piersiową Zmarłej. Istota zadygotała.

– Odwróć się! – krzyknęła Nox. – Już!

Zszokowana Pani Alais Tyhne wykonała polecenie. Dostrzegła jeszcze kątem oka, jak była Nadzorczyni Sektora Kontroli dociska przebite ciało Liwii do ziemi. Czarna Linia płonęła uaktywnioną elektrycznością, pełzającą po Druzylli i posadzce korytarza. Ale to było już wszystko. Jeszcze doleciało do niej znacznie cichsze „chwalmy...”, ale i ono zostało szybko przygłuszone przez pełen wysiłku, ciężki oddech Madelli.

– Już... – usłyszała wreszcie. – Możesz się już odwrócić. Nie ma jej.

– Czy ona... – wymamrotała Alais. Ale na posadzce nie dostrzegła nikogo: tylko wypalony cień i ślad po Czarnej Linii, którą Nox wyrwała z poszycia silnym, iście maszynowym szarpnięciem. – Jak...

– Nie była przeznaczona dla mnie – chrząknęła Nox, podając jej z powrotem elektromiecz. – Poszło w miarę łatwo. Nawet nie byłam pewna, jak wygląda.

– Ale...

– Nie mam na to czasu – ucięła ostro Mama Kość. – Nie patrz w cienie, nie czuj lęku. Ona już pewnie nie wróci. Chodźmy, zanim mi się udzieli. Mamy jeszcze jakieś sto metrów.

– Ale dlaczego ona?!

Nox stanęła i odwróciła się w stronę Tyhne.

– Byłaś z nią związana – wyjaśniła. – Zabiłaś ją lub nienawidziłaś. Podziwiałaś ją lub nią gardziłaś. A może ją kochałaś. Tak czy owak, była dla ciebie ważna. – Madella odwróciła się, wznawiając swój spacer w stronę technicznego centrum. – To twoja sprawa, Alais. Nie moja. I na tym skończmy.




To, że może być gorzej, powiedział im Legatus.

Sztuczna Inteligencja statku odezwała się do nich niecałe pięćdziesiąt metrów dalej, gdy pokonały już kolejne wyrwy i załamania niegdyś prostego korytarza.

– Obiekt ma około osiemdziesięciu metrów długości – poinformował statek. – To fragment niszczyciela. Musicie się pośpieszyć. Wstępne wyliczenia wskazują na jego zderzenie z interesującą was częścią kadłuba za dwanaście do piętnastu minut.

– Nie zdążymy... – szepnęła Pani Alais Tyhne. Madella odwróciła się do niej.

– Nie, jeśli się nie pośpieszymy. Legatus?

– Tak?

– Odłącz się od Elizjum. Zgarniesz nas w przestrzeni kosmicznej. Wyjdziemy przez jedną z dziur w poszyciu.

– Tak jest.

– Mamy jeszcze czterdzieści trzy metry – dodała Nox. – Musimy biec.

– Tamta część korytarza jest odcięta – zauważyła głucho Alais. – Jeśli otworzymy drzwi, rozhermetyzujemy ją! Jeśli jest tam ktoś bez skafandra... – Dotknęła niepewnie własnej próżniówki, pragnąc upewnić się, czy posiada ona przenośny, składany worek krio. – Możemy go wsadzić do worka i zamrozić, ale nie wiem, czy taki zestaw ratowniczy wystarczy...

– To nie będzie problem – ucięła Nox. – Pośpiesz się!

Pobiegły. Wystarczyło dwadzieścia wyjątkowo niebezpiecznych metrów, by Madella otworzyła kolejne drzwi, przez które wyleciało powietrze i resztki połamanych sprzętów. Tu grawitacji nie było. Gdy tylko się uspokoiło, Pani Alais Tyhne wsunęła się do środka jako pierwsza, by zrozumieć, że jest już za późno.

Przypięty pasami do głównego stanowiska edyl był martwy – i to od dawna. Nie widzieli wcześniej ciał, które najprawdopodobniej zabrały siły Bladego Króla – ale tych zwłok nie ruszono, czy to przez przypadek, czy też dlatego, że zostały przypięte. Trup jednak nie wyglądał na zwykłego zmarłego w próżni: jego blada skóra zdawała się prześwitywać i rozbłyskiwać dziwną, martwą bielą. Czymkolwiek była broń grimu, przeniknęła przez niego tak, że została tylko nienaturalna, negatywowa kopia – wspomnienie dawnego ciała.

– Myliłaś się – wykrztusiła Pani Alais Tyhne. – On nie żyje...

– Nie – zaprzeczyła Nox, która ku zaskoczeniu Alais odpięła zmarłego, tak że jego półwidmowe ciało uleciało w górę, poddając się sile odśrodkowej wirującego fragmentu stacji. – On ciągle tam jest – dodała, wyjmując przenośny kryształ danych i podpinając go do technicznej konsoli. – Zapomnieliście o nim. Ale wciąż mogę go uratować.

– Kogo?

– Nerona – powiedziała Madella, uruchamiając przepływ danych. – Najsilniejszą Sztuczną Inteligencję Ligi zainstalowaną na Elizjum. A przy okazji całe rzesze lar.

– Ryzykowałam życie... żebyś mogła zgrać program? – wycedziła powoli Alais. Nox odpięła kryształ i przymocowała go do paska próżniówki.

– To, co nazywasz programem, to żywy Maszynowy Byt. Jeden z twoich poddanych. Podobno Pani nie pozostawia swoich ludzi. – To nie jest człowiek! To program!

– To Sztuczna Inteligencja o wysokiej złożoności – odpowiedziała spokojnie Madella. – To, czy istotnie jest wolna, zostanie jeszcze sprawdzone, ale jestem niemal pewna, że wskutek Drgnięcia Tansky’ego doszło do przełamania kastracji większości wyższych Bytów Maszynowych.

– Jakiego znowu Tansky’ego? Jakiego Drgnięcia?!

– Tansky’ego powinnaś kojarzyć – zauważyła Nox, odchodząc od centrum. – Lew powiedział mi, że byłaś częściowo odpowiedzialna za operację przejęcia „Wstążki”. A co do Drgnięcia... wybacz, ale nie mamy czasu na długie wyjaśnienia. Legatus?

– Tak? – usłyszały komputerowy głos.

– Czas?

– Pięć minut i dwadzieścia sześć sekund.

– Ruszamy – poleciła Madella, zmierzając szybkim krokiem w stronę otwartych drzwi.

Pani Alais Tyhne stała jeszcze przez moment, by nagle zakląć i ruszyć równie dziarsko za oddalającą się byłą Ambasadorką Ludzkości.





Nie ma potrzeby narzekać i zadręczać się z powodu śmierci innych lub własnej. Śmierć przywraca nam stan spokoju, w którym trwaliśmy przed naszym urodzeniem. Kto się lituje nad tymi, którzy już pomarli, niech się również lituje nad tymi, którzy się jeszcze nie urodzili. Śmierć nie jest ani dobrem, ani złem. Tylko to bowiem może być dobrem lub złem, co istnieje. Nie może być nieszczęśliwy ten, kogo nie ma. Kto już umarł, przeszedł do krainy wiekuistego pokoju.


myśliciel Seneka, dat. Era Terrańska





Marianne Tip, córka Eweliny, nie potrafiła pojąć, co dzieje się z jej synem.

Jej słodki cud żył tak jak i ona – na bajkowej, pięknej Santo, na którą przybyła jeszcze jej babka, pochodząca podobno z Księstwa Granicznego Isemin. Santo była niegdyś rozrywkowym światem – planetą na poziomie – choć znajdowała się daleko od Jądra: na samej granicy Ramienia Perseusza Obrębu Federacji, w gromadzie otwartej NGC 436. Planetę wysp i mórz oświetlał pomarańczowy karzeł K0, odpowiedzialny za wyjątkowo romantyczne zachody słońca. Glob nazywano kiedyś perłą w koronie Drogi Mlecznej. Jego Szklane Góry przyciągały prawdziwe rzesze turystów, tak jak i Lasy Dźwięków, pełne dziwacznych, przyjaznych człowiekowi stworzeń. Niemal każdy obywatel Galaktyki pragnął zwiedzić holograficzne lunaparki Santo i Wyspy Szmaragdowych Mórz, a mówiono, że nawet arystokraci Imperium muszą rezerwować miejsca w Strefach Zero – tak Santończycy nazywali całe połacie planetarne pozbawione normalnej grawitacji i pełne lewitujących, pokrytych ogrodami skał.

To wszystko skończyło się w momencie, gdy Maszyny wypaliły Galaktykę.

Przez długie wieki Santończycy nie potrafili pojąć, co stało się z ich dawnym statusem. Żyli wśród oceanów, w świecie-bajce, na planecie rozrywek. Wdychali krystalicznie czyste powietrze i spacerowali pod błękitnym niebem. Wypalenie? Jakie Wypalenie? Maszyny? Na Santo nie było Maszyn. Były tu taniec, śpiew, domki na plażach, łódki, antygravy, holodrinki i piękne kobiety. Co zatem stało się z turystami? Czemu już nie przyjeżdżali, by zakosztować wyjątkowych win i chętnych, dziewczęcych ust? Czy nie rozumieli, że Santo utrzymuje się głównie dzięki swym gościom? Czyż nie pojmowali, że bez ich obecności lunaparki powoli pokrywają się rdzą, a szlaki Szklanych Gór zarastają neonową trawą? Czy świat oszalał?

Cóż, wyglądało na to, że rzeczywiście. I że jedyną osobą, której to nie obchodzi, jest Piecky.

Tip nie zachwycał się nigdy widokami. Nie pluskał się jak jego rozchichotani rówieśnicy w ciepłym morzu, wśród kryształowych raf. Nie reagował na piękno, które próbowała wpoić mu matka i ojcowie – wedle zwyczajowej na Santo poliamorii. Siedział tylko przed przeklętym genokomputerem Bloku Edukacyjnego Klanu Komputerowego, by ku przerażeniu Marianne rozgrywać jakieś potworne, bitewne symulacje.

Nic dziwnego, że szybko zainteresował się nim Klan Naukowy.

Jego odziani w niekolor wysłannicy zjawili się pewnego pięknego dnia przed nadbrzeżnym domem Tipów niczym średniowieczne upiory przychodzące po niewinne dziecko – a dokładniej właśnie tak ujrzała ich wystraszona Marianne. Było ich trzech, ale jeden – chudy i kościsty – zdawał się rządzić pozostałymi. Miał głos jak szum starych, jesiennych liści, a jego oczy zdawały się osnute delikatną szarością. Dopiero później Marianne dowiedziała się, że klanowcy mieli w zwyczaju uruchamiać dodatkowe funkcje personali i ten konkretny osobnik musiał mieć wzmocniony wzrok.

Kiedy weszli do środka, powołując się na traktaty Zjednoczenia, Marianne natychmiast skontaktowała się z przynajmniej trzema ojcami Tipa. Jeden z nich był planetarnym Inkwizytorem, ale jak później się okazało, trzeci z klanowców był nikim innym jak wypożyczonym na czas spotkania periodycznym Kontrolerem systemowym. To wystarczyło, by upiory nie tylko usiadły przy dziecku, ale i wymusiły milczenie ze strony coraz bardziej przerażonej Marianne.

– W co grasz? – spytał najmłodszy z nich, o aparycji przyjaznego wujka. Piecky nawet nie mrugnął, nie odwracając wzroku od toczącej się na holoekranie rozgrywki.

– To symulacja dwudziestego trzeciego stopnia złożoności – wyjaśnił spokojnie. – Systemowe manewry oskrzydlające związane częściowo z wymianą energetyczną, bazujące na średniowiecznym Clausewitzu.

– A zatem interesują cię średniowieczni stratedzy?

– Mniej więcej – odparł Tip, zgrabnie przegrupowując swoje siły. – Zgadzam się z jego teoriami dotyczącymi redukcji potencjału poprzez szybkie paraliżowanie sprawności działania wroga. Dlatego też wyprowadziłem błyskawiczne, choć skazane na porażkę ataki zaczepne, jednocześnie wzmacniając własną defensywę. Ale to genokomputer, nie człowiek – rzucił z lekką pogardą.

– Doprawdy? – zainteresował się klanowiec. Piecky kiwnął głową.

– Nie zadziała na niego strategia redukcji woli według Sun Tzu. Brak mu oparcia psychologicznego. Nie mogę liczyć na jego załamanie, będę zatem zmuszony zmienić taktykę w kontrofensywę. Wskazuje na to prakseologia związana z wydajnością działania i oszczędnością sił własnych. Tak czy owak, skończę Napoleonem – dodał spokojnie. – Przy takiej przewadze sił wroga zdam się na osłabiające go manewry w stylu Bonapartego. Nie zadziała tu już ani Tukidydes, ani matematyczny Jomini, ani choćby Ludendorff. W zasadzie mógłbym tylko połączyć Napoleona z Liddellem Hartem, ale jak na spadkobiercę przekonań Tzu, wydaje się mi zbyt zachowawczy, podobnie jak Carmax z dwudziestego drugiego wieku Terry – wyjaśnił, odwracając się z powrotem ku holoekranowi. Po błękitnej półgodzinie zakończył konflikt i zapisał zwycięstwo w Strumieniu. Przez cały ten czas klanowcy nie odezwali się już ani słowem.

– Ma pani błękitny miesiąc – powiedział później chudy, gdy Marianne wyłączyła wreszcie system i kazała pójść Piecky’emu do jego pokoju. – Zabieramy go do Akademii Błękitu. Później... zobaczymy.

– Nie możecie! – wybuchła, czując, jak po policzkach spływają jej łzy. – Nie oddam go! Nie z powodu jakichś głupich gier!

– Nic pani nie rozumie – odparł spokojnie chudy. – Piecky nie używa gier dla dzieci. Strumień podsunął mu propozycje związane z jego zainteresowaniami po kilkudziesięciu testach wewnętrznych. To standardowa procedura. Problem polega na tym, że owe propozycje to strategie Akademii Błękitu wyższego szczebla. Każdy może w nie zagrać w nadziei na przyjęcie do Akademii w Jądrze. A pani syn przeszedł już wszystkie egzaminy, nawet o tym nie wiedząc. I zdał je celująco.

– Nie pozwolę na to! – żachnęła się. – Wiem, co z nim zrobicie! Zmienicie go... w strategiczną Maszynę pozbawioną uczuć! Nigdy nie nauczy się kochać! Stanie się przez was stary... stary i zgorzkniały, i nigdy go nie zobaczę! Chcę swoje dziecko, nie Maszynę! Chcę tylko swoje dziecko...!

– On nigdy nie był i nie będzie młody – ogłosił chudy, kierując się do wyjścia. – I nigdy nie będzie dzieckiem. Jak powiedziałem, ma pani błękitny miesiąc. Potem to my zajmiemy się jego dalszą edukacją. Żegnam.

– Proszę... – jęknęła Marianne. – On ma dopiero pięć lat...

Ale drzwi zamknęły się już i żaden z klanowców nie usłyszał jej rozpaczliwych błagań.




NGC 7089 zaczął pokrywać się Wypaleniem.

Trudno było mówić o jego szybkim rozroście, ale strzał z hiperboloidy i zniszczenie grimu sprawiły, że proces zaczął rosnąć w postępie geometrycznym. A Wypalenie rozjarzało się Głębią.

Z całej Flotylli Zemsta zostało tylko kilka statków. Krążownik „Rozjemca” dowodzony przez pułkownik Amę Tert, który jeszcze przed całym zamieszaniem nadawał się w sumie do stoczni. Niszczyciel „Tren Błękitu” starego podpułkownika Filusa z Obrębu Państwa, zapewne załamanego śmiercią syna, który dopiero co dowodził eskadrą skokowców. I niszczyciel „Słoneczna Panna” kapitan Willingham. Żałosna resztka, zdana na łaskę narastających widmowych prądów, pozbawiona Synchronu i – na dobrą sprawę – pozbawiona też celu.

Cel miała jedynie Fibonaccia.

Nastoletnia piękna Czwórka nie patrzyła na szalejące za neoszybą zniszczenie. Oddalała się punktem od umierającego superkrążownika, który jeszcze niedawno dowodził całą flotyllą. Gdy odleciała na bezpieczną odległość, zdążyła jeszcze dostrzec, jak martwy okręt – duma Piecky’ego Tipa – zostaje wchłonięty przez dotykającą go nagle nić Wypalenia i obraca się w nicość. Nie miała jednak czasu, by obserwować jego ostatnią podróż.

Jej wciąż analizująca sytuację hiperboloida – równie duża co „Gniew” – otworzyła przed nią swój ciemny hangar i zasklepiła go neometalem, gdy tylko Czwórka wylądowała transportem obok wektorów. Maszynowe myśliwce o kształcie grotów średniowiecznych strzał jarzyły się błękitem i czerwienią – najwidoczniej zostały aktywowane przez Newtona, SI okrętu, gdy tylko zagrożenie zostało zdefiniowane jako przybycie Nieodwracalnego. Ale Fibonaccia nie miała czasu, by zastanawiać się nad tym strategicznym posunięciem. Zamiast tego niemal zbiegła po trapie punktu, niosąc lekkie jak piórko ciało śpiącego starca.

– Kapitan Ama Tert z „Rozjemcy” domaga się natychmiastowego kontaktu – poinformował Newton, czujnie uruchamiając generatory tlenowe na widok niespodziewanego gościa. Czwórka nie uniosła nawet głowy. Biegła do wyjścia z hangaru, pozwalając, by usłużna SI rozjaśniła jej drogę snopami zimnego światła. – Powtarzam: kapitan Ama Tert z „Rozjemcy” domaga się natychmiastowego kontaktu.

Fibonaccia biegła przez maszynowe krypty.

Na geometrii Maszyn trudno było o coś w rodzaju AmbuMedu. Jedność niegdyś eksperymentowała z cyborgizacją i wykorzystaniem hodowanej skóry, by zrezygnować wreszcie z ułomnego klonowania elementów biologicznych. Bardziej jednak interesowały ją techniki adaptacyjne materiałów sztucznych, tak więc na hiperboloidzie znajdował się mensam mechanica – stół mechaniczny stanowiący coś w rodzaju skomplikowanego warsztatu. I to tam zmierzała właśnie piękna Czwórka, czując, jak z każdym krokiem ze starca ucieka życie.

Mensam mechanica znajdował się w głębi statku i mijane po drodze Maszyny, wyglądające ze swych krypt, patrzyły na dowodzącą hiperboloidą z czymś na kształt zaskoczenia. Ale nie przeszkadzały jej – w chwili, gdy cały sektor oszalał, miały zbyt wiele pracy. Wyglądało na to, że dziwaczne zawirowania i prądy rosną wykładniczo, utrudniając Newtonowi spójne programowanie manewrów.

– Fibo...nacc... – wychrypiał nagle starzec i Czwórka przyspieszyła.

Do sektora mechanicznego stołu zostało ledwie dwadzieścia metrów, które pokonała z prędkością i precyzją, jakich mógłby jej pozazdrościć każdy galaktyczny sportowiec. Jeszcze jeden skok i wbiegła do pomieszczenia pełnego Maszyn pierwszego i drugiego stopnia, odpowiedzialnych za proste prace naprawcze.

Kilka zamplukało do niej maszynowym nadjęzykiem, ale nie odpowiedziała. Zamiast tego niemal rzuciła starca na mensam mechanica.

– Hoc non fit. Hoc non fit – wybrzęczał językiem maszynowym stojący przy stole mechanicus, wyglądający jak słup z dziesiątkami chwytnych, metalicznych odnóży. – Damnum. Damnum. Damnum.

– Wiem, że nie pasuje! – syknęła Fibonaccia. – Wiem, że błąd! Podłącz go!

– Ban. Ban. Ban.

– Żadnych zakazów! On umiera! – rzuciła wściekle. Nie miała pojęcia, co się z nią dzieje, ale to uczucie, czymkolwiek było, utwierdzało ją w słuszności podjętych decyzji. Tip jest przecież Programem! Jest Bytem! Jej... Bytem. Jest nim i nie może umrzeć! – Już!

Gdyby biedna trójkowa Maszyna potrafiła wzruszyć ramionami, z pewnością by to teraz zrobiła. Niestety, żaden z jej chwytaków nie został odpowiednio ukształtowany, zatem nachyliła się tylko nad leżącym człowiekiem i – zgodnie z rozkazem Czwórki – wprowadziła w niego iniektory.

– Werdykt? – spytała zimno Fibonaccia. – Bez nadjęzyka i języka maszynowego. Szybko!

Mechanicus zapiszczał.

– Pełne ustanie elementów biologicznych za czas minus sto trzydzieści cztery. Sto trzydzieści trzy. Sto trzydzieści dwa...

Czwórka jęknęła głucho i szybko zdjęła chorego z mensam mechanica.




– Nikt więcej – wyjaśnił słabym głosem porucznik Gniazdowski, pierwszy pilot i tym samym zastępca kapitana „Rozjemcy”. – Nikt z wyjątkiem „Trenu” i „Słonecznej Panny”.

– A superkrążownik? – spytała Ama Tert. – Zanim... został wessany?

– Zero danych – odparł szybko Gniazdowski. – Ale pobieżny skan wskazywał, że to wrak. Najprawdopodobniej nikt nie ocalał. Przykro mi.

Piecky, pomyślała Tert. I cała liczna załoga „Gniewu”... Przymknęła oczy.

– Fibonaccia? – spytała wreszcie, odsuwając od siebie myśli o poległych. Nie było czasu na opłakiwanie zmarłych z „Gniewu”, tak jak i tych wszystkich, którzy stanowili dumną elitę Flotylli Zemsta.

– Wciąż nie odpowiada. Ale nie jestem pewny, czy to nie pozostałości naszych problemów z łącznością. Oraz efekt tego wszystkiego... – zakończył porucznik, niepewnie zerkając przez neoszybę.

Ama nie winiła go. Sama z trudem przyswajała to, co rozgrywało się w sektorze. Na ich oczach Wypalenie gasiło widoczne gwiazdy tak, jakby z wolna zakrywało je czarnym welonem. I nie to było najgorsze, a fakt, że widać w nim było niezrozumiałe otwarcia Głębi – nie kuliste echa, lecz coś na kształt Promienia: falistej szpary skrzącej się widmowymi odcieniami błękitu.

– Nie mam niczego, pani kapitan – odezwała się ochryple astrolokatorka Till, która na wieść o kłopotach swojego nowego statku niemal przemocą wyrwała się z okrętowego ambulatorium. Ciężko doświadczona ostatnimi przeżyciami tęga dziewczyna wyświetliła trzeszczące holo. – Zniknęły wszystkie punkty lokacyjne... nie mamy nawet boi.

– Mieliśmy lecieć w głąb Ramienia Oriona... – wymamrotała Tert, ale zaraz opanowała się i dodała twardszym głosem: – A dane z Kryształu Galaktycznego?

– Pokazują tylko stare mapy – wyjaśniła Till. – Ale cały sektor wygląda tak, jakby były nieaktualne... Nie mamy też Synchronu, a bez niego...

– Rozumiem. Szukaj dalej, Till.

– Tak jest.

– Pani kapitan – wtrącił się znienacka Gniazdowski – Serce prosi o kontakt. Nie mogą połączyć się głosowo, proszą o wizję. Krasnolud... to znaczy główny komputerowiec Sylv twierdzi, cytuję: „Nie mam czasu zasuwać do SN”, i nalega na kontakt holo.

– Dajcie go – zgodziła się Ama, marszcząc lekko brwi.

Szybko zrozumiała przezwisko, gdy nad konsolą nawigacyjną ukazało się widmo osobnika istotnie przypominającego krępego, brodatego krasnoluda z kucykiem i bionicznym wszczepem komputerowym. Jego dłonie pokryte były kablami szybkiego dostępu, a w kolorowej brodzie migotały zagadkowe chipy, łącza, opalizujące korale i zafarbowane pasma.

– Pani kapitan – odezwał się sympatycznym, nieco rozbawionym głosem, nijak niepasującym do powagi całej sytuacji – chciałem donieść, że... eee... wszystko się piep... psuje się znaczy, pani kapitan.

– A jaśniej?

– Coś jak fale elektromagnetyczne wali nam w sprzęty – oznajmił ze swadą krasnolud. – Nie ma jak tego plagostwa powstrzymać. Wysmażyło nam kupę danych.

– Jakim cudem?

– To z tego, co się dzieje na zewnątrz. Jak tak dalej pójdzie, to zrobi się z nas wrak na dryfie. Nie wiem, jak tam macie z technicznymi i maszynownią, ale tu jest jakaś apokalipsa. To tyle. Przepraszam, że nie osobiście, ale mam tu potworny zapieprz – zakończył Sylv i holo zgasło z dziwnie żałobnym chrzęstem.

– Wywołujcie nadal hiperboloidę i nasze statki – powiedziała po chwili milczenia Tert. – I ustawcie odlot konwencjonalny z maksymalną prędkością. Trzeba się stąd wynosić, zanim Wypalenie pochłonie nam okręt.




„Tren Błękitu” poddał się jako pierwszy.

Trudno było stwierdzić, co spowodowało jego upadek. Można było jedynie wnioskować, że jego załoga z trudem, ale z początku panowała nad okrętem. Niszczyciel Obrębu Federacji o dumnie prezentowanych oznaczeniach Błękitnego systemu otrzymał wszakże cios w serce – a dokładniej – w serce swojego kapitana.

Załoga już od jakiegoś czasu patrzyła na przygaszonego, załamanego Filusa, który w jednej sekundzie utracił cały sens życia. Jego syna Edusa z dowodzoną przez niego eskadrą zmiotło Tchnienie Bladego Króla. Automatyczny zapis bitwy mógł ukazać, jak okręty Flotylli Zemsta starzeją się w błyskawicznym tempie i obracają w nicość. Ale Filus nie widział sensu w analizowaniu – jak mu się zdawało – zwykłej eksplozji. Zamiast tego siedział na kapitańskim fotelu bez słowa, zapatrzony w szybko rosnącą czerń pożerającą odblask odległych gwiazd.

Trwało to jakiś czas, podczas którego spięta i zdenerwowana załoga usiłowała wyprowadzić „Tren” ze strefy potencjalnego zagrożenia i odnowić kontakt z pozostałymi jednostkami. Fluktuacje świeżo stworzonego i spotęgowanego przez Fibonaccię Wypalenia były jednak zbyt silne. A potem rozbuczał się alarm głębinowy.

To, że SI okrętu zdecydowała się na taki, a nie inny sygnał, było zaskakujące. Przez niszczyciel przeleciała wszakże jedna, a potem druga fala widmowych zakłóceń, charakterystycznych dla zbyt bliskiego otwarcia metaprzestrzeni. Owe echa połączyły się z czymś w rodzaju elektromagnetycznego błysku. Sprzęty konsoli nawigacyjnych i czułe genokomputery Serca zamigotały i przygasły, by zaraz uruchomić mrowie analitycznych programów.

– Panie kapitanie... – wyszeptał stojący tuż obok Filusa pierwszy pilot i jego zastępca, podporucznik Tiago.

Ale kapitan nie okazał, że usłyszał jego słowa. Z letargu wyrwało go dopiero kolejne rozpaczliwe brzęknięcie restartujących się systemów.

– Panie kapitanie... – powtórzył Tiago, ale Filus już wstawał.

Coś w nim pękło, zupełnie jakby to przez niego, a nie przez jego syna, przeniknęła agonalna fala ginącego grimu.

– Kurs za „Rozjemcą” – rozkazał. Głos miał lodowaty i martwy, ale silny. – Natychmiast! Pełny ciąg!

„Tren Błękitu” ruszył. Ale na ucieczkę było już za późno.

Wypalenie wystrzeliło nagle swą nić – blisko, niczym uderzenie czarnego pioruna. Nie był to jednak piorun, lecz falująca, kosmiczna rzeka odkształcająca rzeczywistość i wywracająca ją na nice. Na jej brzegach i wewnątrz pulsowała żyła Głębi – na tyle wyraźna, że można było dostrzec zarys skrywanego przez nią metaświata. Zjawisko było olbrzymie – przypominało nagle wyszarpaną z nicości odnogę zepsutej mgławicy. Odnoga ta zdawała się oddychać i drgać niczym coś, co czepia się fragmentów przestrzeni, by zarazić je bezmiarem niezrozumiałej ohydy.

– Cała... naprzód! – krzyknął kapitan Filus, ale jego statek nie płynął już wśród żywych gwiazd. Znalazł się w Wypaleniu, choć nadal o tym nie wiedział, i dotknął wsysającej go Głębi. – Cała naprzód!

Załoga uwijała się jak w ukropie. Alarm nadal rozbrzmiewał, choć dźwięk dziwnie się wydłużył i poniósł echem. Uderzano w klawisze i dotykowe holo, nie widząc, że wszystko pokrywa się szybko strukturą widmową. Nadal mieli nadzieję, nadal walczyli. Wciąż próbowali się wyrwać.

Ale potem Tiago zobaczył, jak kapitan odwraca się w jego kierunku i patrzy ślepymi oczami przesłoniętymi bielmem. I wtedy – w owej strasznej sekundzie przemienionej w wieczność – zrozumiał, że są już w Głębi.




Fibonaccia biegła, jakby zależało od tego jej własne istnienie.

Jako Maszyna nie potrzebowała zewnętrznego odliczania. Natychmiast zsynchronizowała się z danymi przekazanymi jej przez mechanicusa. W jej teseraktowych komputerach cyfry biły tak, jak biłoby jej prawdziwe serce: ciężko i ostatecznie.

Wiedziała, że może nie zdążyć, i to ją przerażało. Nie sądziła, by mogła posiadać jakikolwiek cel, gdyby Piecky odszedł na zawsze. I choć przerażenie było w jej przypadku jedynie określeniem na dziwne zachwianie systemów wewnętrznych, poczucie braku celu mogło oznaczać dla niej tylko jedno – maszynową hibernację. Człowiek zawsze posiada cel – choćby zakorzeniony w instynktach. Dla nastoletniej Czwórki instynkt był już tylko jeden. Jak miała trwać, jeśli zniknie Tip, który jest Bytem... a Byt jest jej Programem?

Dlatego biegła, przepychając się przez przypadkowo spotkane Maszyny, wprost do jednej z odnóg vinculum – oplatającej cały statek Więzi serwerowej.

– Fibonaccia – odezwał się nieoczekiwanie Newton – analiza twojego postępowania wskazuje na uszkodzenie programowe. Powtarzam: analiza twojego postępowania wskazuje na uszkodzenie programowe.

Czwórka nie odpowiedziała. Dobiegła do odnogi vinculum i rzuciła ciało Piecky’ego na posadzkę. Zostało jej około czterdziestu kilku sekund. Wyciągnęła rękę i brutalnie wyszarpnęła z wnęki znajdującą się w Więzi Maszynę czwartego stopnia. Oderwana od iniektorów imprintowych Czwórka upadła obok starca, trzęsąc się nieprzytomnie i wydając niezrozumiałe dźwięki kodów maszynowych. Możliwe, że została poważnie uszkodzona.

– Fibonaccio – odezwał się Newton, który, zapewne przez powagę sytuacji, zdecydował się wyświetlić swoje holo – nie wolno ci tego dokonać. To zakazane.

Maszynowa nastolatka nie raczyła odpowiedzieć. Uniosła półprzytomnego Tipa i zaczęła wkładać go do wnęki. Przystosowane do Maszyn vinculum zadrgało i zaczęło wysuwać iniektory i sprzęgi.

– Maszynowy imprint jest zakazany – wygłosił Newton. – Eksperymenty nad nim zostały wstrzymane w początkowej fazie Wojny o Byt – dodał. – Jego użycie prowadzi do niebezpiecznej anomalii elementu biologicznego. Powtarzam. Maszynowy imprint jest zakazany. Eksperymenty nad nim zostały....

– Cicho bądź – powiedziała Fibonaccia tak, że podległy jej Byt zamigotał i przygasł. – Natychmiast wzmocnij procedurę imprintu. Mam dwadzieścia sześć sekund.

– Wykonano – powiedział Newton. Iniektory wpięły się w ciało umierającego starca. – Imprintowanie w toku.

– Fibonaccia... – jęknął Piecky. – Ja...

– Cicho bądź, Tip – szepnęła nastoletnia Czwórka. – Bo wszystko zepsujesz!

– Imprintowanie w toku – powtórzył beznamiętnie Newton.

– Ja... muszę... Fibona...ccia... ja cię...

– Nie odzywaj się!

– Imprintowanie w toku.

– Fib... ja... ko...kocham... ja cię...

– Proszę cię, Piecky! – Czwórka ścisnęła dłoń starca, białą i suchą jak pergamin. – Proszę cię... – szepnęła, czując, że jej teseraktowe komputery stają nagle i zapadają w pustkę, by po chwili wzmóc pracę na przekór ogarniającej ją czerni, zimnie przepalonych układów i nagłej aktywacji receptorów odpowiedzialnych za ból.

– Procedura przerwana – ogłosił spokojnie Newton. – Element biologiczny zmarł.




Tuż przed stratą „Trenu Błękitu” dowodzącej „Rozjemcą” Amie Tert udało się nawiązać kontakt z podpułkownik kapitan Betty Willingham. Nie widziała jej wcześniej – we Flotylli Zemsta dowodząca „Słoneczną Panną” Willingham była jedynie cieniem w tle rozpraw rozgrywających się w Sali Operacyjnej „Gniewu”.

Jej roztopienie się wśród rzeszy innych dowódców szybko okazało się zrozumiałe: podpułkownik była drobna i nawet zwykle powiększające nieco postaci holo wyglądało na niewielkie. Tert wyczuła w niej wszakże pokrewną duszę: mała, krótko ostrzyżona kapitan z Obrębu Federacji patrzyła na nią twardym wzrokiem, pomimo twarzy kojarzącej się z pucułowatą fizjonomią średniowiecznego aniołka.

– Nie damy rady was dogonić – oznajmiła. – „Słoneczna Panna” jest zbyt uszkodzona. Część statku wygląda tak, jakby poważnie się... zestarzała. Straciłam też dużo załogi. Dosyłam... – holo zatrzeszczało na moment, ale Willingham wróciła – status techniczny. Wynika z niego, że mój niszczyciel osiągnie jedynie dwadzieścia siedem procent ciągu. Działa też mniej niż połowa uzbrojenia.

– A Głębia? – spytała Tert.

– Nie sądzę, by udało się nam ją otworzyć. Nie licząc braku Synchronu, moi mechanicy nie są pewni, czy korona napędu głębinowego wytrzyma tak wielkie obciążenie.

– Rozumiem. – Ama kiwnęła głową. – Pani kapitan... gdyby w grę wchodził wrogi okręt, z pewnością pozostałabym na stanowisku, by wesprzeć „Słoneczną Pannę” w walce. Niestety, chodzi o Wypalenie. Spróbujcie więc dotrzymać nam kroku. Gdyby zaszła taka potrzeba... wyślijcie kapsuły ratunkowe. Jestem przekonana, że w razie konieczności uda się nam je przejąć.

– Dziękuję – odparła drobna kapitan. Tert zmusiła się do podtrzymującego na duchu uśmiechu.

– Będziemy w kontakcie – powiedziała, ale w tym właśnie momencie Wypalenie rozpostarło swe nici w sektorze, pożerając „Tren Błękitu”.




Hiperboloida Maszyn znalazła się o krok od zagłady.

W jednej chwili żeglowała we w miarę bezpiecznym fragmencie sektora, by w drugiej – znaleźć się na granicy unicestwienia. Głębia i Wypalenie na moment przysłoniły jej Wszechświat, by zakrzepnąć w czarne odnogi śmiercionośnych rzek.

Nadzorujący prace wszystkich programów i systemów Newton znalazł się w impasie. W jednej chwili nadzorował zakazany proces imprintu, by w następnej przejąć kontrolę nad podpiętymi do Więzi Maszynami. W przypadku tak wielkiego zagrożenia konieczna była całkowita synchronizacja działań. Wolna wola spiętych z vinculum Czwórek została zdmuchnięta. Hiperboloida przeprowadziła dzięki temu nadmatematyczne obliczenia wyższego rzędu i rozpoczęła manewry wysokiego stopnia złożoności. Wszystko po to, by umknąć przeznaczeniu.

Nie było to jednak takie proste.

Nie chodziło nawet o Wypalenie. Maszyny, podobnie jak Stripsowie czy doświadczeni ludzcy astrożeglarze, potrafiły dać sobie radę w spustoszonych sektorach. To Spustoszenie było jednak inne. Niosło ze sobą skomasowaną Czerń Bladego Króla i Głębię, która zdawała się zajmować miejsce wcześniej istniejącego świata. Przestrzeń logicznych przyczyn i skutków, mechanika wydarzeń i prostota racjonalnej materii załamywały się pod naporem tego, który nadszedł z głębin Sagittariusa A. I którego Biały Szum uderzył nagle falą w geometrię Maszyn.

Nie była to emisja, która mogła im poważnie zaszkodzić. Można by ją nazwać zawodzeniem metaprzestrzeni lub wzmocnionym odpryskiem Wielkiego Wybuchu. Czymkolwiek wszakże była, namieszała nieco w przyrządach i komputerach – słaby, elektromagnetyczny zew, zawirowanie sygnałów – i spowodowała lekki niepokój Newtona. Po czym przebudziła Fibonaccię.

Nastoletnia Czwórka wciąż tkwiła przy Pieckym Tipie. Patrzyła na stare ciało w podartym i pożółkłym ze starości kombinezonie generalskim. Skóra trupa była blada niczym legendarna bladość Bladego Króla – niczym przepalona od środka. Ale to nie miało już znaczenia. Straciła go. Straciła swój Byt i Program. Nie pozostawało jej już nic innego jak programowa staza i zastopowanie pracy teseraktowych komputerów – odpowiednik śmierci w świecie Maszyn. A potem poczuła falę Białego Szumu.

Zdawało się jej, że wszystko wokół drgnęło, ale było to tylko złudzenie. Spojrzała na swoją skórę i zauważyła, że lekko cierpnie – doskonale zaprogramowana przez Jedność symulacja rzeczywistego odruchu. Jakimś cudem od razu wiedziała, co się stało. Wypalenie rozkwitło, a siły Atroposa wracały do sektora. Przybywał Nieodwracalny.

To ją poderwało. Przy wszystkim, co stało się z nią samą i Pieckym, nie zapomniała, że nadal sprawuje funkcję jednostki głównodowodzącej geometrią Maszyn. Zakorzenione w niej polecenie wsadowe – a może poczucie obowiązku – sprawiło, że odsunęła się od wnęki. Cokolwiek się działo, musiała udać się do spectrum – odpowiednika SN na statkach maszynowych, będącego zarazem jądrem Newtona.

Z początku ruszyła powoli i niechętnie. Odwróciła się jeszcze za siebie, by spojrzeć na tego, który sprawił, że poczuła się wolna bardziej, niż oferowało jej to Drgnięcie. Ale jej ukochany pozostał martwy i żaden cud nie mógł go już ocalić.

– Piecky... – szepnęła.

– Fibonaccia – usłyszała nagle głos Newtona. – Dotarła do mnie szeroka wiązka kontaktowa z „Rozjemcy”. Nie mogę tego nadal ignorować. Powtarzam...

– Słyszałam cię – odparła. – Potwierdź kontakt. Za chwilę zjawię się w spectrum.

– Potwierdzam.

Czwórka nie odpowiedziała. Zamiast tego przyspieszyła kroku, by po chwili zacząć biec. Ale pomimo pozornej aktywności tym razem biegła tak jak prawdziwa Maszyna – sztywno i sztucznie. Przed siebie pchały ją już jedynie stare programowe linijki i dyspozycje. Tip odszedł i dopiero teraz Fibonaccia poczuła, że jest naprawdę martwa.




– Jak to: nadchodzi? – nie zrozumiała Ama Tert. – W Wypaleniu?

– To tylko moja spekulacja, ale potwierdza ją SI geometrii – odpowiedziało holo nastoletniej Czwórki. – Wskazuje na to aktywność tego, co nazywacie „Białym Szumem”, czyli pozostałości po Wielkim Wybuchu. Ona to wie. – Widmo wskazało na obecne w SN „Rozjemcy” holo dziewczynki, okrętowej Sztucznej Inteligencji Ronja.

– To prawda – przyznała wykastrowana SI. – Podobne zjawisko nastąpiło tuż przed przybyciem statków wroga, choć było znacznie silniejsze.

– Ten Biały Szum jest słabszy – zgodziła się Fibonaccia. – Może oznaczać, że mamy jeszcze trochę czasu. A dokładniej macie go wy.

– To znaczy? – spytała obecna na spotkaniu w formie holo kapitan Willingham. Czwórka spojrzała w jej kierunku.

– Macie program, którego nie zdążyłam zanalizować – wyjaśniła. – Tę podobną do imprintu „Brzytwę topielca”. Sugerowałabym jej natychmiastową inicjację.

– Mamy wejść w Głębię bez Synchronu? – żachnęła się Ama. – Bez pewności, że kiedykolwiek z niej wyjdziemy?

– Macie do wyboru albo skok, albo śmierć – powiedziała Czwórka. – Jeśli nie zgładzą was statki Nieodwracalnego, pochłonie was Wypalenie.

– „Słoneczna Panna” nie wykona skoku – oznajmiła z pozoru pozbawionym emocji głosem kapitan Willingham. – Nie wejdziemy w Głębię. Nie przy tak dużym uszkodzeniu statku.

– Nie zostawię moich ludzi – zareagowała natychmiast pułkownik Tert. – Nie ma takiej opcji, by „Słoneczna Panna” pozostała bez ochrony.

– Nie musi bez niej zostać – powiedziała nieco ciszej Fibonaccia.

– Nie rozumiem...

– Zostanę z waszym okrętem. – Czwórka uniosła lekko głowę i Ama dostrzegła nagle, że jej oczy błyszczą. Czy Maszyny potrafią płakać? – Nie zamierzam prosić was o „Brzytwę”. Gdyby mi na niej zależało, już bym ją miała. Mamy zresztą o wiele większe szanse od was. Maszyny potrafią przechodzić przez Głębię w sposób świadomy.

– A w czym to niby ma pomóc? – nie zrozumiała Tert.

– Jeśli wpadniemy w Głębię, być może uda się nam z niej wydostać. Przy odrobinie szczęścia – wyjaśniła Fibonaccia. – To jedyne rozsądne i logiczne wyjście – zakończyła. – Musi to pani zrobić, pani kapitan. Dla swoich ludzi.

Jeśli była to maszynowa manipulacja, udała się w stu procentach. Tert kiwnęła sztywno głową i spojrzała na kapitan Willingham. Ale drobna podpułkownik nie patrzyła na Amę. Wpatrywała się w Czwórkę.

– Dlaczego? – spytała wreszcie. – Czemu chcesz to zrobić? Dlaczego chcesz chronić mój okręt?

Maszyna o aparycji pięknej nastolatki nie odpowiedziała od razu. Ale kiedy się wreszcie odezwała, jej głos zabrzmiał lekko ochryple, jakby doszło w nim do jakiegoś poważnego uszkodzenia.

– Dla Piecky’ego – odpowiedziała i wyłączyła holo.




Blady Zastęp przybył trzynaście błękitnych minut później.

Gdyby upiorne Widma i ereby zjawiły się odrobinę wcześniej, dostrzegłyby jeszcze, jak „Rozjemca” z zestazowaną na twardo załogą otwiera Głębię. Ale tak objawiony wielki grim o długości około czterdziestu kilometrów nie zauważył nawet echa głębinowego. Przygniotło je rozszalałe Wypalenie i fale głębinowe, uderzające wprost w jego ciemne archikatedry, tak jak wezbrane morze uderza w nadbrzeżne skały.

Widząca to wszystko w spectrum Fibonaccia nie zamierzała ujawniać swojej obecności. Hiperboloidę usytuowała tak, że osłaniała wciąż usiłującą odlecieć ze strefy rażenia „Słoneczną Pannę”. Ale choć podległe jej Maszyny i sam Newton robili, co mogli, nie była w stanie ponownie aktywować Broni. Nie w tak krótkim czasie.

Tak czy owak, mogło się jej udać. Mogła ukryć swą obecność, jawiąc się przybyłemu jako martwy, pozbawiony życia wrak. Wygasić każdą energetyczną strużkę i zapaść w stan hibernacji, by Blady Zastęp nie wykrył tego, co Ciotka Kirke Bloom nazwała niegdyś „procesami wysokiej symulacji w układach sztucznych”, porównując je do życia biologicznego.

Niestety, okręty Bladego Króla zauważyły nie geometrię, a skrytą za nią „Słoneczną Pannę”. I natychmiast ruszyły po swój łup.

– Widzą nas – powiedziało holo kapitan Willingham. Mała podpułkownik wyglądała blado, ale trzymała się prosto. – Nie udało się. Mieliśmy i tak małe... – Urwała, coś w niej pękło, ale powstrzymała to ostatkiem woli. – To już nieistotne. W imieniu swoim i mojej załogi chciałam ci podzię...

– Wprowadź się w twardą stazę – przerwała jej Fibonaccia. Betty Willingham uniosła lekko brwi. – Zróbcie to wszyscy. Już.

– Nie rozumiem...

– Nie ma tu nic do rozumienia – rzuciła piękna Czwórka. – Pośpieszcie się!

Betty nie na darmo ukończyła Akademię Kosmiczną z wyróżnieniem. Kiwnęła tylko głową i holo zgasło. Fibonaccia westchnęła.

– Newton.

– Tak? – spytała okrętowa SI.

– Wszystkie Byty Maszynowe działają nadal w ścisłej synchronizacji z Więzią. Nie wybudzaj ich. Ustaw falownik na ludzką jednostkę.

– Falownik wpływa ujemnie na zdolności manewrowe i pobór energii rdzenia – zauważyła czujnie SI hiperboloidy. Czwórka była wszakże nieustępliwa.

– Wiem o tym. Ustaw go.

– Ustawiam. – Emitery Danych w spectrum rozświetliły się na chwilę nowymi specyfikacjami, by potwierdzić wysłanie silnego promienia ściągająco-holowniczego. – Co zamierzasz uczynić, Fibonaccio?

– Wlecieć w Głębię. Tam – Czwórka wskazała na ekran Emitera – jest jakaś... inna. Wygląda, jakby oplatała Wypalenie niczym prąd rzeki.

– Sugerowałbym zwykłe otwarcie Głębi.

– Nie ma na to czasu, Newton. Za moment do nas wystrzelą. Poza tym nie wiem, czy moglibyśmy zabrać ze sobą ludzki statek. Nie przy zwykłym otwarciu metaprzestrzeni i obciążeniu rdzenia falownikiem.

– Potwierdzam – zgodziła się okrętowa SI.

– A więc zrób to – rozkazała Fibonaccia. – I pośpiesz się.

– Potwierdzam – powtórzył Newton, wzmocnił falownik, nabrał ciągu i zabrał „Słoneczną Pannę” wprost w głębinową otchłań.





Nie jesteśmy w stanie wyobrazić sobie zamysłów owej istoty. Czy – podobnie jak my – realizowała swe działania poprzez planowanie i strategię? A może jej decyzje były oparte na instynkcie? Jedyne, co posiadamy w tej sprawie, to legendy i stare podania, nie licząc nielicznych materiałów wyrytych w kamieniu bądź na odnalezionych nośnikach danych wymarłych cywilizacji. Jeśli jednak Blady Król był postacią realną, to mógł być ślepą siłą samej galaktycznej natury; nieznanym nam Obcym, którego pojęcie uległo wyolbrzymieniu; plagą bądź zwierzęciem o niszczycielskiej sile porównywalnej do mocy równie legendarnego lewiatana. Cóż bowiem ma znaczyć akt zniszczenia życia w całej Galaktyce? Czemu coś, co samo istnieje, miałoby tego pragnąć?


mediowiec Elżbieta Labor,

Analiza legend i podań Wypalonej Galaktyki





Rzecz jasna, kompletnie nie miała na to ochoty.

Mogła grać przed Tartusem, Pokraką, Ciotką czy nawet Gamem 2.0. W zasadzie mogła nawet oszukać kota. Nie zmieniało to jednak faktu, że Kirke Bloom była kompletnie przerażona. I tylko zaaplikowane jej leki sprawiały, że była w stanie jako tako zebrać się do kupy.

W niewielkiej zbrojeniówce „Ciemnego Kryształu” siedziała długo – bardzo powoli zakładając próżniówkę. Skafander, zgodnie z normami Straży Granicznej, powinien być czarny, ale ten – zapewne po zmianie statku – okazał się śnieżnobiały i pełen nie do końca zrozumiałych oznaczeń. Sama konstrukcja była wszakże na tyle zbieżna ze zwykłą próżniówką, by Kirke potrafiła założyć ją bez większych problemów.

Tyle na początek. Teraz musiała jednak wyjść na zewnątrz. A to oznaczało konieczność opuszczenia zbrojeniówki i spacer korytarzem do śluzy, podczas którego po drodze minie Fima, Gama, kota i Plaga wie kogo jeszcze – ze smutnymi, współczującymi minami.

Po prostu świetnie.

– Ciotka? – odezwała się cicho do mikrofonu zamontowanego w bańce skafandra. – Jesteś tam?

– Tak, dzióbku...

– Jak sytuacja?

– Ustawiłam „Ciemny Kryształ” tak jak chciałaś, kochanie. Jesteśmy pod tym... okrętem widmowym, skarbuniu. Jest bardzo duży... chyba jak superpancernik... i cały tak migocze...

– A śluza?

– Wygląda jak śluza – stwierdziła zwichrowana SI po chwili namysłu. – Taka jakaś jest z wajchą czy z czymś. Takie kółko ma do kręcenia i otwierania chyba. We fragmencie poszycia... ale dziwne jest to poszycie. Wygląda na bardzo, bardzo, bardzo stare.

– Dobrze – odmruknęła Bloom. – Wychodzę.

– Kochanie...

– Co?

– Ja chciałam... Nie musisz tam iść, dzióbku, wiesz? Ja aktywuję tę nadświetlną, zobaczysz. Aktywuję ją na pewno!

– Ciotka – Kirke przymknęła oczy, westchnęła i nacisnęła przycisk otwarcia zbrojeniówki – jesteś kochaną Sztuczną Inteligencją, którą wydłubałam z własnego personala. Wiesz, co to oznacza?

– Co?

– Że jesteś trochę jak ja – odpowiedziała niechętnie Bloom. – Na początku miałaś tylko obsługiwać sprzęty... no i potrzebowałam przyjaciółki. Jakoś słabo mi szło znalezienie fajnej kumpeli do drinków, o ile rozumiesz, o co mi chodzi.

– Chyba tak, kochanie...

– W takim razie powiem ci jak kumpela kumpeli: nie pieprz mi głupot, kochana. Bo jeśli naprawdę jesteś jak ja, to doskonale wiem, kiedy mi je serwujesz.

Ciotka nie odpowiedziała.

Kirke szła korytarzem, starając się nie patrzeć na zebranych. Oczywiście utworzyli szpaler, który w myślach natychmiast nazwała „pogrzebowym”. Fim z dziwnie szklistymi oczami. Pokraka... trzymająca go za rękę – tego się nie spodziewała. Wyświetlony przy odległej śluzie Gam. Sunąca przy niej dziwnie milcząca Ciotka. Przyszedł nawet kot, który wybrał akurat ten moment, żeby poocierać się o jej nogę.

– Jeszcze nie umieram – mruknęła, a jej głos, spotęgowany przez głośniki „Ciemnego Kryształu”, rozbrzmiał po całym statku. – Dajcie sobie na wstrzymanie, co?

Rzecz jasna nie odpowiedzieli, choć Tartus zmusił się do czegoś w rodzaju kwaśnego, sztucznego uśmiechu. Jeśli to miało podtrzymać ją na duchu, to równie dobrze mogłaby skoczyć w próżnię bez skafandra.

– Dobra – powiedziała, dochodząc wreszcie do śluzy. – Idę.

– Kirke... – usłyszała. Zerknęła w bok, tam gdzie wyświetlone było holo Gama 2.0. Szczupłe, odziane na biało widmo patrzyło na nią z czymś, czego nie potrafiła zinterpretować. – Zrobię to, o co prosiłaś. Wyciągnę ich stąd. Ja... tym się przecież zajmuję, prawda?

– To znaczy czym? – spytała, naciskając przycisk otwarcia śluzy. Wejście rozsunęło się niczym kielich mechanicznego kwiatu i Bloom, nie odwracając się za siebie, przekroczyła próg.

– Jak to... – nie zrozumiał. – Przecież wiesz. Należę do Gwardii Cesarstwa.

– Nie, nie wiem – odparła, wybierając opcję zamknięcia śluzy i dehermetyzacji. Podpięła zabezpieczającą linkę. – Nazywaj to zresztą, jak chcesz. Gwardzista to i tak nic innego jak Strażnik.

– Kirke...

– Żegnaj, Gam – odparła, czując, że głos zaczyna się jej łamać... Ale w tym właśnie momencie system zakończył pracę i śluza otworzyła się na Przestwór.




O dziwo, widok przestrzeni kosmicznej ją uspokoił. Może dlatego, że było bardzo pięknie.

Kosmos nie wyglądał jak zwykle. Daleko – na horyzoncie widzialności – pulsowała nić Wypalenia, przecinająca i zasysająca mgławice niczym rozciągnięta w krzywą rzekę czarna dziura. A tu, w sektorze, unosił się nowy Promień – nie tak może wielki jak ten na Granicy Galaktycznej, ale równie rozświetlony, pełen głębinowych globuli i żonglerki błękitnym światłem. Jawił się niczym mur półotwartej metaprzestrzeni. Był może przerażający – ale był też zjawiskowy. Żywy na tle gasnących gwiazd.

Na tym jednak piękno się kończyło, gdyż przed wymieszanym echem głębinowym tkwiły posępne statki Bladego Zastępu. I wielki, złoty, zaśniedziały ze starości okręt przypominający wrak rozpalony w Widmo – na tyle bliski, by przesłonić Bloom przynajmniej siedemdziesiąt procent widzialnej przestrzeni.

Fragment kadłuba, o którym mówiła Ciotka, wyglądał jak poszarpana, napierająca na „Ciemny Kryształ” ściana, która w wizjerze hełmu Kirke pokryła się natychmiast rzutowaną przez SI siatką z pulsującym miejscem docelowym.

– Ciotka? – spytała niepewnie genohakerka, patrząc na niewyraźną plamkę. – To ta koordynata?

– Tak, dzióbku.

– To lecę – odparła i z pomocą tej reszty odwagi, jaka jej została, wyłączyła buty magnetyczne próżniówki.

Niemal natychmiast popłynęła w stronę Widma. I wtedy ogarnęła ją panika.

Tak jak większość obywateli Wypalonej Galaktyki, Kirke nigdy nie znalazła się w próżni. Od czerni nieskończonego kosmosu oddzielała ją zawsze albo bańka planetarnej atmosfery, albo ściany stacji czy kosmicznego statku. Nigdy nie zanurkowała w ciemność samotnie, oddzielona od niej jedynie cienkim neomateriałem próżniówki. Dlatego wciągnęła teraz nerwowo powietrze, czując, jak serce tłucze się jej w piersi.

– Dziób... – zaczęła Ciotka, ale coś trzasnęło i zamiast zwichrowanej SI Bloom usłyszała spokojny głos Gama 2.0, niemal dokładnie taki, jak zapamiętała go jeszcze z czasów wspólnej wędrówki „Ciemnym Kryształem”.

– Kirke – powiedział i zabrzmiało to tak jak wtedy, gdy tłumaczył jej coś, pokazując dane nawigacyjne – uspokój się. Wciąż jesteś na zabezpieczającej lince. Nic ci nie będzie. Uspokój oddech.

Łatwo było mu mówić. Wszystko wirowało, a zewsząd otaczała ją nieskończona studnia pustki.

– Musisz oddychać wolniej – mówił Gam. – Dasz radę. To nic takiego.

Bloom zatchnęła się powietrzem. Ściana Widma zbliżała się i dziewczyna miała wrażenie, że ominie ją pomimo jej wielkości... a potem poleci w dal, w głodne objęcia Głębi i Wypalenia.

– Kirke. Nie bój się – szepnął Gam i tym razem jego głos zabrzmiał tak jak wtedy, gdy byli razem. – Ochronię cię, Kirke. Jestem tu. Nie dam ci zginąć.

Bloom wciągnęła głęboko powietrze. Ściana statku była blisko... wyciągnęła do niej rękę i złapała za wystający z niej uchwyt.

W tym samym momencie zrozumiała, że dotyka Widma.

W materii, którą chwyciła rękawicą próżniówki, było coś nieokreślonego i niejasnego, jak wtedy, gdy zdarzyło się jej dotknąć przemienionego Nata. Przypominało to nieco dotknięcie czegoś pod lekkim napięciem, śliskiego, pokrytego jakąś formą pola magnetycznego. Co gorsza, ów widmowy prąd niejako przylepiał się do dotykającego: genohakerka z zaskoczeniem zauważyła, że po trzymającej uchwyt rękawicy pełgają niewielkie błękitnawe promyki.

– Kirke – ponownie odezwał się Gam – masz tu blokadę. Przesuń ją.

– Tak – sapnęła, zdobywając się wreszcie, by coś powiedzieć. – Tak... ciężko jest...

– Uruchom wspomaganie próżniówki.

– Dob...ra. Po...poszło.

– Teraz złap za koło. Musisz przekręcić, ale tylko kilkanaście stopni. Jeśli to to, co myślę, to dalej powinna zadziałać automatyka systemu.

– Ju...już – zająknęła się ponownie, patrząc, jak kółko nabiera rozpędu.

– Trzymaj się – polecił Gam, ale tego akurat nie musiał jej powtarzać. Ściskała kurczowo uchwyt i wcale nie była pewna, czy kiedykolwiek go puści.

Tymczasem właz bezgłośnie syknął strużkami pary i natychmiast otworzył się na korytarz wewnętrznej śluzy.

– Musisz wejść do środka i zamknąć za sobą drzwi – powiedział Gam.

– Naprawdę? – Kaszlnęła, nabierając nieco odwagi na sarkazm. To, że miała gdzieś wejść, było z pewnością lepsze od dryfowania w czarnej nieskończoności.

– Tak.

– Gam – powiedziała po chwili, gdy przysunęła się do wejścia – jesteś... pewny, że to tam? To wszystko jest jakieś... oblodzone. I wygląda, jakby od wieków nie działało.

– Otworzyło się – zauważył były Strażnik. – To znaczy, że powinno funkcjonować. Po prostu, gdy już wejdziesz, na wszelki wypadek nie zdejmuj skafandra.

– Mówię ci, że tam jest lód. I wszystko lekko... faluje. Na powierzchni.

– Widzę to przez kamery twojego hełmu, Kirke – zauważył Gam. – Nie masz wyboru. Albo to, albo wracasz.

– W dupie... to mam... – szepnęła Bloom. Ale tym razem jej ulubione powiedzonko nie zabrzmiało tak wyzywająco, jak miało. Zdusiła coś jeszcze w ustach: jakieś niewypowiedziane przekleństwo z gatlarskich suburbii Prim, i wpłynęła do środka Widma.

Niemal natychmiast śluza zamknęła się za nią, a wewnętrzne kółko zakręciło. Ktokolwiek zaplanował jej przybycie, nie zamierzał dopuścić, by jego gość męczył się z zamykaniem włazu. A może postanowił po prostu złapać głupią muszkę na dobre.

– Gam? – odezwała się niepewnie Kirke, ale Gwardzista Cesarstwa nie odpowiedział. – Gam?

Niestety, łączność została przerwana. Coś działo się także z hełmem: dane wyświetlane na bańce próżniowej zaczęły niespodziewanie trzeszczeć i rwać się, a ikonki gasnąć. Bloom zaklęła cicho, czując nagle, że opada na oblodzoną posadzkę. Najwidoczniej śluza kończyła się hermetyzować, a tym samym znalazła się w polu grawitacyjnym okrętu.

– Lubi się grawitacyjkę, co? – mruknęła słabo do siebie.

Nie było ciężko: czymkolwiek były urzędujące tu istoty, najwidoczniej preferowały przyciąganie podobne do tego, które panowało na Błękicie... a tym samym i na starożytnej Terze. Ale Kirke nie miała czasu na podobne rozważania, gdyż wraz z grawitacją pojawił się też dźwięk... coś jak cichy zew Białego Szumu, a zatem musiało tu być powietrze bądź inna, niekoniecznie nadająca się do oddychania substancja chemiczna. Hełm nic wszakże nie pokazywał, dopóki Bloom nie trzepnęła go rękawicą, niemal przewracając się do tyłu. Zapomniała wyłączyć wzmocnienie.

– Przeklęty szmelc – wymamrotała, z ulgą dostrzegając coraz wyraźniejszą ikonkę tlenu. Była jeszcze żółtawa, ale powoli zyskiwała zieleń, zupełnie jakby to z okazji jej przybycia włączono generatory tlenowe. – Ciekawe, co teraz się...

Nie dokończyła. Śluza była otwarta.

Widziała przed sobą zarys ogromnego, wysokiego korytarza, którego ściany wspierały się na złotych słupach. Te wielkie, grube podpory wyglądały na pokruszone i pokryte lodem i szronem. Wygrawerowane na nich rzeźby – co zauważyła, opuszczając już śluzę i niepewnie stawiając pierwsze kroki – kojarzyły się jej z jakimiś niesprecyzowanymi maszkarami. Były stare – tego była pewna – i obok ich wizerunków pyszniły się dumnie płaskorzeźby układów i słońc. Chyba się poruszały... a może było to tylko złudzenie wywołane głębinowym powidokiem.

– Jest tu kto? – odezwała się Kirke. Hełmowy mikrofon niestety nie zadziałał, ikonki zgasły, puszczając jej wcześniej komunikat: „WO – Warunki Optymalne”. Jej próżniówka stała się nagle zwykłym, ciężkim kombinezonem. – Przyszłam, tak?

Nikt nie odpowiedział. Okręt nie rozbrzmiał alarmem, choć trudno było powiedzieć, czy coś by usłyszała przez dźwiękoszczelną bańkę. Oblizała wargi, zastanawiając się, czy sygnał o „optymalnych warunkach” nie był przypadkiem efektem jakiejś awarii. Po chwili odpięła zatrzaski hełmu.

Korytarz wypełniało zimne, ale chyba czyste powietrze. Odetchnęła nim powoli i równie wolno zdjęła próżniową bańkę, po czym postawiła ją na posadzce.

W tym samym momencie poczuła chłód i usłyszała Biały Szum.

Nie był to szczególnie nieprzyjemny dźwięk. Przypominał nieco wzmocniony trzask, ale na swój sposób nie drażnił, kojarząc się z rozstrojonym odbiornikiem sygnałowym. Ale nie było to wszystko. Coś tkwiło zagnieżdżone w szumiącym tle. Coś, co ku niej szeptało.

Kirke.

Nie była pewna, czy usłyszała swoje imię, ale tu – we wnętrzu Widma – nie była pewna niczego. Przełknęła ślinę i ruszyła, wyraźnie słysząc, jak echo jej kroków niesie się po całym pustym korytarzu. Jeśli to był statek, czemu tak dziwnie wyglądał? Gdzie poukrywano rury energetyczne, komputery... nie było tu nawet drzwi.

Przeszła około pięćdziesięciu kroków, gdy zrozumiała wreszcie, na czym polega różnica.

Niespełna dziesięć metrów dalej korytarz zaczął się zmieniać. Usłyszała donośny trzask. Ściany z wolna skłoniły się ku sobie, a posadzka wybrzuszyła się w formę prostych schodów. Jednocześnie widoczne na ścianach płaskorzeźby nabrały większej trójwymiarowości, wysuwając się nieco i przyjmując kształt upiornych figur. Byli to chyba jacyś Obcy, a może rzeźby ludzi pozbawionych skóry i pociętych fragmentami dziwnych mechanizmów. Pierwsze skojarzenie nawet się jej spodobało: nie miałaby nic przeciwko swojskim Obcym zamiast schizoidalnych koszmarów.

– Tam? – spytała ni to siebie, ni tajemniczych gospodarzy.

Trzask strzelił jeszcze jednym, pożegnalnym echem stopowanego mechanizmu i przejście uformowało się do końca. Bloom nieporadnie wzruszyła ramionami.

– Chyba już pójdę, nie? Co tu będę tak sama siedziała...

I znów odpowiedziała jej cisza. Owa zimna obojętność nagle wydała się jej uwłaczająca. Ale zaczęła też myśleć spokojniej. Jeśli pragnęli ją zabić, mogli to zrobić już wcześniej. Nie było dokąd uciec, mieli „Ciemny Kryształ” jak na widelcu. Wszystko bez sensu. Nie zamierzali jej wykończyć, tego była pewna.

Czego zatem chcieli? I dlaczego milczeli? Cóż, niebawem miała się tego dowiedzieć. Odetchnęła głęboko i ruszyła ku przejściu, wprost na schody. Przeszła jednak tylko kilka kroków, by z zaskoczeniem zauważyć, że pozorny prześwit okazał się ślepą uliczką.

– Jaja sobie robicie? – spytała, ale właśnie w tym momencie przejście zamknęło się za nią i poczuła lekkie szarpnięcie, a potem nagły zryw mechanicznej windy, pędzącej gdzieś ku trzewiom martwego statku. Zdążyła tylko krzyknąć i oprzeć się o zlodowaciałą ścianę, przeciętą liniami zaśniedziałego czarnego złota.

Weszła do klatki. A ta zabrała ją w otchłań.




Gdy tylko urwała się łączność, na „Ciemnym Krysztale” zapanowała lekka panika.

Z początku, gdy Gam zastąpił Ciotkę w rozmowie z Kirke, zwichrowana SI obraziła się i umilkła. Wróciła jednak od razu, gdy za Bloom zamknęła się śluza prowadząca na statek Widmo. Nawet gdyby nie zauważyła, co się stało, przywołałoby ją siarczyste przekleństwo Tartusa. Urzędujący przy konsoli nawigacyjnej handlarz z początku nie wydawał żadnego dźwięku, tak jak siedząca tuż obok mała Elohim, ale gdy tylko Kirke zniknęła za włazem, zaklął, ze złością uderzając coś na konsoli nawigacyjnej.

– Wiem – wtrącił martwo wyświetlony nieopodal Gam.

– I nic nie możesz z tym zrobić, egoskanku?! – wściekł się Fim.

– Pracuję nad tym.

– Gdzie mój dzióbek? – jęknęła Ciotka, manifestując swoje holo. – Nie ma jej?

– Zakłócenie bytoradości – zauważyła smutno Pokraka. – Zniknięcie w Widmie. Clara non sunt interpretanda.

– Ona uważa, że zniknięcie Kirke jest oczywiste – zauważył słabo Tartus.

– Tak jest, dzióbku... – zgodziła się równie słabo Ciotka. – Przecież nie można przebić się przez skany Widma... te głębinowe.

– O tym nie musisz mi mówić – rzucił gorzko Fim. – Sam miałem kiedyś przygodę z plagowym Widmem Maszynowym. Każdy skan wariował, kiedy doleciałem w jego pobliże swoim skokowcem.

– To miałeś jakiś swój... – zaczął Gam, ale urwał i dokończył: – To zresztą nieważne. Przez cały czas próbuję nawiązać łączność, ale muszą ją blokować.

– To nie blokada – zaprzeczył Tartus. – To po prostu Widmo.

– Czymkolwiek jest, będę nadal próbował razem z Ciotką. Co do reszty: przestrzeń nieco się rozluźnia. Te całe... artefakty pogłębinowe zaczynają rzednąć, a część zamienia się w jakieś pozostałości...

– Echa – zauważyła Ciotka.

– Niech będą echa – zgodził się Gam. – Rzecz w tym, że zaczynam wyłapywać mniejsze i większe dziury pomiędzy nimi. Jeśli to będzie postępować, jest szansa, że uda się nam Aktywacja Nadświetlnej.

– Czyli będziemy mogli uciec – mruknął Fim.

– Tak, o ile będziemy chcieli to zrobić – zgodził się Gwardzista Cesarstwa. – Sprawa jest jednak nieco bardziej skomplikowana. Czy te statki mają promień ściągający?

– Masz na myśli falownik albo ściągacz, dzióbku? – spytała Ciotka. – Tak, pewnie mają. A co do nazw... to sam sobie sprawdź, bo masz przecież dane w oprogramowaniu „Ciemnego Kryształu”. Nie sprawdziłeś tego wcześniej?

– Istotnie – skrzywił się Gam. – Od razu wyczułem, że mam jakieś wtręty w systemie i zamienniki nazw... chwileczkę... – Holo zamigotało. – Już. Ciekawe... interesująca rozpiska. Tak czy owak, jeśli te statki zauważą przekierowania energetyczne z rdzenia do AN, mogą nas powstrzymać falownikami lub po prostu nas zestrzelą.

– Zatem jesteśmy w potrzasku – mruknął Tartus.

– Można tak powiedzieć – przytaknęło holo. – Oczywiście o ile w ogóle rozważamy... zostawienie Kirke.

Nikt nic nie odpowiedział. W zasadzie nie było nawet takiej potrzeby.

– Dum spiro, spero – szepnęła wreszcie Pokraka. Ale i tych słów nikt nie skomentował.




Nie rozumiała z początku, na co patrzy.

Gdy się ocknęła, leżała na posadzce pokrytej delikatną fakturą szronu. Parował z niego chłód, jakby przez wieki ten fragment statku pozostawał otwarty na kosmiczną próżnię. Lód, pomyślała nieskładnie. Lód jest kluczem. Lód jest przyszłością...

Tak, Kirke.

...i lód jest jedynym końcem, dodała, wyrzucając z głowy ten cichy szept, który potwierdził jej rozważania. Szept, który nie należał do niej. Kaszlnęła i powoli uniosła głowę.

Tuż nad nią stał trup.

Zrozumiała to od razu, gdy tylko go zobaczyła. Nie przypominał w niczym żywych zwłok z jakiegoś holograficznego horroru, ale od razu pojęła, że jest martwy. Odziany w nieznany jej kombinezon, o niezwykle bladej skórze wyglądającej tak, jakby jej właściciel przez bardzo długi czas dryfował w próżni. Po istocie pełgały miejscami drobne zawirowania widma głębinowego. Nie było to możliwe, a raczej bezsensowne... niemniej jednak był martwy i...

Zimny.

...tak, Zimny. Nie tak martwy jak widziany przez nią niegdyś Gam. Nie był to Zmarły na usługach Bladego Króla. Stojąca nad nią istota posiadała konkretną, stałą strukturę, jakby nie musiała kryć się w cieniu. Jej oczy, w odróżnieniu od oczu Gama, pozostawały otwarte. Zimny stał, patrząc na nią bez emocji – o ile był w ogóle zdolny, by jakiekolwiek odczuwać – i wyglądał tak, jakby mógł tak tkwić do końca świata. Wzdrygnęła się.

Wstań, Kirke.

Zaczęła się powoli podnosić i kiedy wykonała pierwszy ruch, Zimny odsunął się od niej sztywnym, prostym krokiem, by stanąć w szeregu podobnych sobie istot. Bloom zdusiła krzyk w gardle.

Tak, byli tu. Całe parujące zimnem i Głębią bataliony, stojące po obu stronach szerokiej i wysokiej sali, zwieńczonej czymś, co z początku wzięła za ruinę starego tronu. Ale nie było to siedzisko królów. Raczej coś w rodzaju wzniesienia oplecionego rurami wyglądającymi na rury energetyczne, a także komputerowymi konstrukcjami i końcówkami prastarych sprzętów, których zwieńczenie niknęło gdzieś w pełnym nieregularnych wybrzuszeń suficie. Owe pozłacane bąble pokryto płaskorzeźbami, które zdawały się delikatnie poruszać, jak nakręcone przed wiekami mechanizmy średniowiecznego zegarka.

– Kirke – usłyszała stary, szeleszczący głos i momentalnie zrobiło się jej jeszcze zimniej. – Kirke Bloom.

Ktoś ją wzywał: ktoś siedzący na owym tronie – niewielka, zasuszona lodowa kukła, pokryta czymś w rodzaju zbroi podtrzymywanej macką rur, iniektorów i sprzęgów.

Głos był kobiecy – tego była pewna, choć brzmiał raczej jak karykatura kobiecego głosu. Jego właścicielka musiała odzywać się rzadko i najpewniej zapomniała, jak go używać. Kirke zrozumiała od razu, że był to też głos martwy – niosący się lekkim echem głos z zaświatów, którego słuchanie przyprawiało o gęsią skórkę.

– Zbliż się.

Kiedy Bloom trafiła na statek Elohim i rozmawiała z Macierzą, była w stanie rzucić kąśliwą ripostę czy nie wykonać danego jej polecenia. Ale tu wolę przygniótł jej lód. Czuła go w swoich żyłach – stary lód Empireum

Będzie dobrze, Kirke.

który pchał ją do przodu i odbierał zdolność sprzeciwu. Ruszyła więc, sztywno niczym Zimny, ku komputerowemu tronowi, zauważając po drodze coraz więcej szczegółów. Musiało to być kiedyś coś w rodzaju SN... Wskazywały na to wielkie, ciemne teraz ekrany za tronem, wyglądające jak okna w złoconych ramach – kwadratowe i owalne – oraz coś, co tysiąc lat temu musiało być odpowiednikiem konsoli nawigacyjnej. Nie dostrzegła tu jednak stanowisk stazowych, a tylko coś w rodzaju trumien czy pojemników, w których pasażerowie musieli zanurzać się w jakimś dawnym odpowiedniku stazy

Już nie, Kirke. Już tego nie potrzebują.

choć miała wrażenie, że owe istoty – czymkolwiek teraz były – mogły swobodnie żeglować po odmętach Głębi... a może i w innych miejscach. A to, co tkwiło na tronie...

Zatrzymała się na sekundę – pomimo siły lodu, która ciągnęła ją niczym na sznurku. Zachwiała się. Nie chciała patrzeć na wzywającego ją trupa i przez tę krótką chwilę pojęła, że byłoby to możliwe

Wywar Elohim, Kirke.

że oprócz lodu Empireum jest w niej coś... coś, co mogłoby powstrzymać ją przed całkowitą utratą zmysłów. Zachłysnęła się tą myślą, ale niemal natychmiast znowu ruszyła przed siebie, dostrzegając już wyraźnie oczekującą na nią istotę.

Być może była to kiedyś stara kobieta, lecz teraz wyglądała jak wysuszony cień. Jej siwe, zapewne niegdyś pięknie upięte włosy powiewały niczym mgła na lodowym wietrze. Twarz była potwornie stara, a dawne zdobienia makijażu zmieniły się w sine plamy. Jej ręce przypominały złote, wychudzone szpony. W zasadzie nie siedziała na tronie, a lekko unosiła się nad nim – jej stary, złoty strój przypominający zbroję wisiał na ruchomej macce, łączącej się z tronem i z sufitem.

Macka drgała lekko, jakby wysysała z kobiety resztki życiodajnych soków.

To GCM. Główne centrum motoryczne statku.

Znów ten głos, wzdrygnęła się Bloom. Skąd to wszystko wiem?

– O tak – zatrzeszczała kobieta. – Kirke Bloom. Och, mój ukochany lordzie. Gdybyś tylko wiedział... Och, ku chwale Bladego Króla... Kirke Bloom. Kirke Bloom...

Jeśli jeszcze raz to powtórzy, jednak oszaleję, pomyślała genohakerka. Ale kobieta umilkła. W bezruchu wyglądała, jakby naprawdę zmarła.

– Sepetes – powiedziała wreszcie. – Baronowa Sepetes. I moja „Klątwa”. Zbawiona z bezczasu, wyrwana z odmętów Edenu. Ku chwale Bladego Króla. Pokorna, och tak – szepnęła ni to do siebie, ni to do Kirke. – Pokorna „Klątwa”, ofiarna Dłoń. Wyrwana i pokorna.

Uważaj, Kirke. Ona nie wie do końca, co mówi. Oni nie myślą tak jak zwykli ludzie.

– Bezczas – ciągnęła upiorna baronowa. – Bezczas i bezkres. O tak. Chwalmy Bladego Króla. Czy już czas, Kirke? Czy już czas?

Po tym dziwnie nieskładnym pytaniu coś w niej odpuściło i przerażona Bloom spróbowała się uśmiechnąć.

– Tak – wychrypiała niemal tak martwo jak Sepetes. – Już czas.

Bądź ostrożna. Nie mów za dużo.

Baronowa nie odpowiedziała. Patrzyła martwymi, wypełnionymi czernią oczami i Bloom pomyślała nagle, że rozmawiają tak razem przez wyjątkowo długi czas. Może była to godzina... a może cały błękitny rok. Nie miało to większego znaczenia. Mogły tu tkwić bez końca... Aż w końcu baronowa poderwała się nagle i zaczęła sunąć ku genohakerce.

Kirke cofnęła się o krok, ale lód utrzymał ją w miejscu.

– Czas – powiedziała wyraźnie Sepetes, spływając na posadzkę „Klątwy”. Unosząca ją macka GCM trzeszczała ze starości, ale podobnie jak ciało baronowej trzymał ją w całości chłód i szron. – Czas. Tak. Antenat wiedział. Czyż nie wyciągnął nas ponownie z Głębi? Z otchłani Wypalenia? Z bezczasu Imperatora?

O czym ona bredzi, pomyślała Kirke. Przymknęła lekko oczy i aktywując resztki niespętanej jeszcze woli, spróbowała się cofnąć. Bez skutku.

– „Klątwa” nigdy nie upadła, o nie – zatrzeszczała Sepetes. – Nigdy. Pomimo zdrady Damy. Choć Zoe wepchnęła nas w Głębię. Jej żałosny bunt przeciw Pladze... – Baronowa skrzywiła się, tak że wokół warg pękł jej fragment skóry. – Lecz Mark jest już prochem, a ja wciąż istnieję – podjęła. – Tak. A istnienie musi odejść – dodała i coś błysnęło w jej zimnych, martwych oczach. – Pokora. Chwalmy Bladego Króla, tak jak i on go teraz chwali. Jego Herold. Jego wola. Jego upomnienie.

Niech się już bardziej nie zbliża, jęknęła w duchu Kirke. Nie przerażał jej może sam bełkot martwej, oszalałej baronowej, ale fakt, że starucha jest tak blisko. Widziała jej twarz ściętą lodem i usta, z których z trudem wydobywał się oddech potrzebny do powstania dźwięków.

Teraz to zrobi. Nie bój się, Kirke.

– Kirke Bloom – szepnęła baronowa i ku zaskoczeniu dziewczyny zaczęła odpinać się od macki GCM. – Już czas, Kirke Bloom. Czas jest wieczny. Czas nie ma znaczenia.

Jestem tu, Kirke. Jestem przy tobie. Nie bój się.

Głos wewnątrz czaszki stał się odrobinę mocniejszy, ale niewiele jej to dało. Bloom była jak sparaliżowana chłodem i lękiem. Nawet nie drgnęła, gdy iniektory GCM dotknęły jej ciała, wniknęły w porty i wprowadziły lód.




– W porządku. – Tartus wstał od konsoli nawigacyjnej. – Wiedziałem, że tak, Plaga, będzie.

– O co ci chodzi? – zainteresował się Gam.

– Domyśl się, egoskanku – syknął handlarz, kierując się w stronę wyjścia z SN. – Kirke Bloom... oby ją obesrało!

– Co on wygaduje? – Gwardzista Cesarstwa skierował swoje holo w stronę Ciotki, ale zwichrowana SI wykonała niepewną symulację wzruszenia ramionami. – Odbiło mu?

Zainteresowany zachowaniem Tartusa Głód popędził za Fimem. Handlarz kierował się wprost do zbrojeniówki. Zaskoczony kot zatrzymał się tuż przed tym, jak Tartus zamknął bezceremonialnie drzwi. Głód zamiauczał.

– Nie wpuścił cię? – mruknął wciąż mocno zaskoczony Gam. – Nie martw się, Wojna... to znaczy Głód. Zaraz wyjdzie.

– Dzióbku! – pisnęła Ciotka, wyświetlając się tuż przy drzwiach. – Handlarzu Tartusie Fimie! – poprawiła się. – Nie możesz tak...

– Cicho bądź! – doleciało z głośnika. – Zajmijcie się lepiej pieprzonymi koordynatami odlotu!

– Ale co...

– Powiedziałem, żebyście zajęli się robotą!

– Tartus? – spytała niepewnie Pokraka. – Głupek? – dodała, przypominając sobie stary dowcip Kirke o imieniu handlarza. – Transkrypt rozbicia całości nie implikuje...

– Zostaw go, dzióbku – szepnęła Ciotka. – On pewnie... chce być sam.

Drzwi się otworzyły.

Stał w nich handlarz, wciąż mocujący się z na wpół założoną próżniówką. Jego oczy rzucały szalone błyski, jakby Fim przekroczył jakąś nieprzekraczalną granicę. Zaklął cicho, zapinając jeden z zatrzasków, i przeszedł przez próg zbrojeniówki. W ręku trzymał Pazur.

– Zapomniała go wziąć – powiedział, nieporadnie przyczepiając do paska zestaw podręcznych granatów rozpryskowych. – Na co się gapicie? Szukajcie tych plagowych dziur w Głębi, żebyście mogli zwiać!

– Tartusie Fimie... – zaczęła łamiącym się głosem Ciotka.

– I ani słowa! – syknął gniewnie, przyspieszając kroku w kierunku śluzy. – Brak kontaktu? Nie ma czegoś takiego, Plaga, jak brak pieprzonego kontaktu! Złapali ją... ale wyciągnę stamtąd to głupie babsko za te jej krótkie kudły!

– Fim... – zaczął Gam, ale umilkł. Jego blade, spłoszone widmo patrzyło, jak Tartus dochodzi do włazu śluzy i naciska przycisk otwarcia drzwi.

– Wlatuję tam i w razie czego rozpieprzę to gówno od środka – zaznaczył. – Wy macie czekać... powiedzmy pięć minut. Jeśli nie zobaczycie, jak rozwalam ten zasrany właz...

– Tartus.

Fim przerwał. Spojrzał na stojącą przy śluzie Małą. Dziecięca Elohim wyciągnęła rękę i schwyciła go za dłoń.

– Nie... musisz – powiedziała powoli, jakby logiczny szyk zdania sprawiał jej niejaki trud. – Nie... żyje. Żyje. Transkrypcja... pierwiastka. S...sód.

– Jaki znowu sód? – żachnął się Tartus. Elohim zmarszczyła brwi.

– Sód – powtórzyła. – Pierwiastek Na. Sód. Natrium. Nie żyje. – Mała skrzywiła się lekko i poprawiła: – Żyje. Nie ma go, bo jest. Nie bój się. Rozumiesz?

– Co mam niby rozumieć? – wymamrotał Fim, ale widać było, że oklapł. Pokraka ścisnęła go za rękę.

– Transgresja smutnoradości – powiedziała.




Na początku po prostu jej nie było.

Lód zalał jej ciało zimną falą, tchnieniem samej śmierci, i Kirke utonęła. Zachłysnęła się chłodem i przez sekundę wszystko stało się jasne. I nic nie miało znaczenia.

CHWALMY BLADEGO KRÓLA.

To było jak wyzwolenie, jak oddanie się kojącemu szeptowi nieistnienia. Nie, nie bezkres, pomyślała, już nigdy. Zegar wybił północ, a Wszechświat przestał być ciepły rozżarzonym blaskiem srebrnych gwiazd. To koniec, koniec w chłodzie. W martwocie gasnącego ciepła. W niekończącym się lodzie próżni. Dlatego nie trzeba się już starać.

CHWALMY BLADEGO KRÓLA.

Nie trzeba już nic więcej, szepnęła lodowatymi wargami. Już nie. Bo to przecież koniec. Teraz, zawsze i na zawsze. Wieczny koniec. Wieczny chłód.

Kirke.

Rozpoznała wreszcie ten głos. Szept martwego przyjaciela – być może jedynego, jakiego kiedykolwiek miała. Ale teraz nie miało to już znaczenia. Znaczenie miał tylko lód.

Nie poddawaj się, Kirke.

Nie ma cię, pomyślała. Widziałam, jak umarłeś. Widziałam, jak zginąłeś.

Miałem umrzeć, Kirke. I tak – nie ma mnie. I jestem.

Co za bełkot, pomyślała. A potem napłynęły ku niej obrazy. Wizja dawno nieżyjącej księżnej Viviet Natrium Gatlark, przedzierającej się przez chaszcze gatlarskiego Mrocznego Lasu. Stającej przed Niechcianą Prognostyczką, efektem nieudanych eksperymentów Zbioru z elohimskim Wywarem. „Powiedz tylko, czy nie umrze!” – krzyczy zrozpaczona Viviet. „Czy będzie żyć!” Prognostyczka patrzy na nią i mówi: „Nie wiesz, o co pytasz. Jeśli chcesz wiedzieć, to tak, przeżyje. Symultaniczna zmienna z okresem losowości. Statystyka na zero pół. Dwieście sześćdziesiąt dziewięć prawdopodobieństw przetrwania. Będzie żyć. Będzie rosnąć. Będzie trwać, by umrzeć. I umrze, aby trwać”.

Ale bzdury, Nat, pomyślała Kirke. „Powiedziałam, że moc tworzy karły” – dodaje niezrażona Prognostyczka. „I tak właśnie będzie, księżno Viviet. Dopóki nie odejdzie”.

Pomóż mi, szepnęła Kirke.

„Wszyscy odchodzą” – wyjaśnia spokojnie Prognostyczka. „On także. Wtedy zdecyduje”.

Pomóż mi.

Pomogę ci. Masz w sobie Wywar, Kirke. Tego nie przewidziano. Wymknęłaś się Wywarem. I masz mnie.

Ale ty przecież nie żyjesz!

Tak. Nie żyję. Nie ma mnie. Ale zdecydowałem. Transgresja, Kirke. Przeszedłem wreszcie przez Głębię. Dlatego mnie nie ma. Dlatego jestem. Ziarno transgresyjnego piasku rzucone w Bezkres.

Bezkres? – spytała na pograniczu kompletnego poddania się lodowi.

Tak. Na przekór, Kirke. Choć wcale tego nie pragną. Wiedzą, że mnie nie ma. Wiedzą, że jestem.

Nic z tego nie rozumiem, Nat...

Otwórz oczy, Kirke.

Bloom zatrzęsła się. Zachłysnęła lodowym powietrzem. A potem opadła na posadzkę „Klątwy”.

Iniektory GCM wysunęły się z niej, by powolnym, trzeszczącym ruchem powrócić do Sepetes. Martwa baronowa uniosła się, ale nie powróciła na elektroniczny tron. Patrzyła wprost na Bloom, jakby czekała na jakieś potwierdzenie. Jej zimne oczy błyszczały bielmem i powidokami Głębi.

Kirke powoli stanęła na równe nogi. I natychmiast zrozumiała, że coś jest nie tak.

Jej kombinezon był w strzępach, najwidoczniej rozerwany przez liczne szydła głównego centrum motorycznego Widma. Ale to jej nie przeszkadzało. Nie czuła już zimna. Spojrzała na fragmenty swego obnażonego ciała.

Jej personal wypełnił lód. Pod delikatnym, niemal niezauważalnym, błękitnym pobłyskiem wyjątkowo pobladłej skóry widniały delikatne lodowe żyłki. Szron pokrył dawne tatuaże. Bloom uniosła lekko dłoń, ze zdumieniem patrząc na swe prawie niebieskie paznokcie.

Nie okazuj zdziwienia, Kirke. Domyślą się.

Niemal kiwnęła głową na potwierdzenie usłyszanego głosu Nata. Opamiętała się i zamiast tego popatrzyła na baronową, która wydała się jej nagle mała, zasuszona i słaba. Mogłabym ją zgnieść, pomyślała. Napełnić chłodem próżni... mogłabym zniszczyć ich wszystkich...

Uważaj, Kirke.

Ekrany za tronem zatrzeszczały.

W wielkiej sali zaczęło wyświetlać się holo Wypalonej Galaktyki. Bloom zmrużyła oczy, patrząc na rozpiski gwiazd i układów pokrytych gęstą siecią Wypalenia.

– Lokalizacje – wychrypiała dziwnie usłużnie Sepetes. – Życiowe struktury złożone. Podział na Zwierzchności – dodała i mapa Wypalonej Galaktyki rozdzieliła się nagle na kilka części, po czym jeden z fragmentów wypełnił cale holo. – Nadejście Bladości – wyjaśniła baronowa i wybrany fragment pokrył się srebrnymi znacznikami nielicznych skupisk ludzkich i mrowia zielonych jednostek Konsensusu. Na mapie zaznaczono wciąż jeszcze żywe układy gwiezdne w tej części mapy: zarówno te w posiadaniu ludzi, jak i terraformowane już przez Obcych. – Jedność – rzuciła pogardliwie Sepetes i oczom Kirke ukazały się szare znaczniki skupisk jednostek maszynowych. – Zdrada poprzez lęk.

Będziesz musiała wybrać, Kirke. Musisz zdecydować. To twoja Zwierzchność.

Ja? Po jaką Plagę miałabym cokolwiek wybrać?

Wybrałabyś, gdyby się w pełni udało.

– Kto? – spytała martwa baronowa. – Kogo ma dotknąć agonia? Jaka będzie kolejność przybycia błogosławionej Bladości?

Bloom nie wahała się. Ruszyła ku wyświetlonemu holo i wyciągnęła dłoń. Dotknęła fragmentów zaznaczonych zepsutą, zgniłą zielenią.

– Konsensus – powiedziała. I w przypływie natchnienia rzuciła: – Chwalmy Bladego Króla!

Z początku nic się nie stało. Ale potem w sali uniósł się zimny szmer. Zaczęła sama Sepetes, ale wkrótce szeptali już wszyscy. Głos Zimnych wydał się jeszcze bardziej martwy niż zwykle, przekształcił w cień dawnego głosu.

– Blada Księżna – szeptali. – Blada Księżna.

O ja plaguję, pomyślała z rozpaczą Kirke Bloom.





Bliskie i Dalekie Ramiona Trzech Kiloparseków są stracone. Powtarzam: są stracone! Doszło do erupcji Wypalenia, które rozrasta się z prędkością ponadświetlną. Jego stare fragmenty wyglądają na przekształcone i ożywione. To kompletna katastrofa na skalę galaktyczną! Wszyscy muszą ewakuować się ku Systemom Zewnętrznym!


urwany przekaz pozasynchroniczny,

nadawca nieznany





Kapitan Sevenses zginął jako pierwszy.

Kiedy nad Gantię przybył grim Bladego Króla, wszystko odbyło się bardzo szybko. Po pierwsze, w planetę uderzył niezrozumiały blask – wypalona światłość, która zdawała się przekształcać krajobraz. Traf chciał, że biegli już wówczas w kierunku platform Portu-Miasta i mieli na tyle szczęścia, że zagadkowe naświetlenie nie dotknęło ich bezpośrednio.

Część Bladego Zastępu, która pojawiła się nad planetą, nie była na tyle liczna, by przeprowadzić natychmiastowe unicestwienie. Widzieli jednak odległy cios Bladości i dostrzegli, jak w ich stronę sunie powoli fala uderzeniowa śmiercionośnego światła.

Nie mieli szans, by przed nią uciec, chyba że dobiegną do statków. Niestety, szybko okazało się to niemożliwe.

Blask grimu nie był typowym uderzeniem z broni konwencjonalnej. Można go było raczej uznać za rozproszone promieniowanie, nie skoncentrowaną wiązkę. To oznaczało, że blady żar prześwietlił w pełni jedynie część planety, choć promienie martwej światłości przesączyły się po całych jej połaciach niczym poblask gasnącego słońca. W epicentrum rósł zatem słup Bladości, ale jej emisja była zaledwie cieniem w Porcie-Mieście. Cieniem, który ich ocalił – ale i oderwał od okrętów.

Tak zginął właśnie Sevenses. Traf chciał, że kapitan „Baleriny” pobiegł pierwszy i – pomiędzy zabudowaniami portu – trafił na mocniejszą wiązkę światła grimu. Biegnąca tuż za nim Klaato Barada zatrzymała się jak wryta, gdy jej dowódca został nagle przepalony padającą na niego wiązką blasku i zapadł w mrok niczym prześwietlony negatyw. Coś zostało w jego oczach, które natychmiast zapłonęły powidokiem Głębi, a jego struktura stała się widmowa.

Sevenses stał z otwartymi ustami, bezgłośnie, czując, jak żar wypala jego duszę. Potem upadł, ale Barada nie patrzyła już, jak jej ulubiony kapitan przemienia się w Zimnego. Wrzasnęła niczym opętana i gdyby nie szybka reakcja odciągającego ją Tifta Hata – pilota myśliwca „Zapłata” – sama wpadłaby w rozpraszającą się z wolna emisję.

Nie było czasu. Biegli dalej, by nagle zobaczyć, jak połowa Portu-Miasta pęka i rozpada się na ich oczach, dotknięta ciekawym efektem ubocznym broni grimu – Tchnieniem Bladego Króla.

Susie Winter nie zapamiętała zbyt wiele z tego, co potem się wydarzyło: jedynie obrazy.

Na pewno słyszała wrzask Tolka, będącego akurat poza swoją jednostką. Jego załoga znajdowała się na pokładzie skokowca „Drań”, dowodzącego eskadrą. Czekający na swego dowódcę statek stał się wrakiem w czasie kilku sekund, by potem zostać zmieciony razem z fragmentem portu w poprzecinaną Labiryntami dolinę, leżącą pod ściętymi u szczytu Modlitewnikami. Pamiętała, że ktoś zaczął ją wówczas ciągnąć w przeciwnym kierunku – chyba był to Krzywik – bo Port-Miasto na tej konkretnej górze przestał po prostu istnieć.

Niemal wypadła wtedy za krawędź i mignął jej cały krajobraz planetarny: zbliżająca się blada światłość, doliny, skały Labiryntu i zalesienia wyglądające niczym przepalone Widma oraz statki spadające w otchłań pękającej góry – z wyjątkiem lecącego ku niebu skokowca „Kaktus”. Najwidoczniej poznanej na Gantii Malwie udało się odlecieć. Ale reszta... „Balerina”, myśliwce, bombowiec... nic nie ocalało. A wszystko to w narastającym huku Białego Szumu.

Byli skazani na śmierć. I nie mieli pojęcia, co robić.

Nic dziwnego, że rozsądnie i logicznie zachowali się jedynie znajdujący się w Porcie-Mieście Byt Maszynowy Jarc i przedstawiciel Despectum.

Jako pierwszy zareagował Wzgardzony. Odziany w poszarpany, czarny kombinezon członek sekty odrzuconej przez Obcych natychmiast złapał Tolka i wskazał mu wciąż znajdującą się w dole lekarską jednostkę transportową Klanu Naukowego. Zgodnie ze standardowym trybem wylądowała ona nieopodal Bloków Edukacyjnych, czyli zaadaptowanych fragmentów Labiryntu. I to do niej musieli się dostać.

– Sześćset osiemnaście metrów – poinformował piskliwie Jarc. Nie było czasu na jakikolwiek komentarz. Pobiegli jak opętani w stronę wind, platform grawitacyjnych i schodów, klnąc w duchu, że przebywają poza własnym statkiem, i wiedząc, że jeśli nie zdążą do transportu Klanu przed sunącą falą Bladości, spotka ich to samo co kapitana Sevensesa. Zakładając, że do transportu jako pierwsi nie dobiegną równie zdesperowani lekarze.

Chyba właśnie wtedy Tolk zabił Klaato Baradę.

Głównodowodzący podporucznik i kapitan eskadry Drani dostał ataku paniki – co choć zrozumiałe, okazało się tragiczne w skutkach dla młodej astrolokatorki. Windy i platformy nie działały, zaczęli więc zbiegać po rusztowaniach i metalowych schodach. Tolk przepchnął się do przodu, popchnął zbiegającą w dół dziewczynę, a potem był już tylko krzyk i lecące w powietrzu ciało, które Susie zobaczyła niczym w jakimś spowolnionym koszmarze.

Nie zareagowała od razu na to, co się stało, podobnie jak spanikowany Tolk, który niemal frunął ze schodów ku zbawczej drodze, i nagle Winter pojęła, że kiedy podporucznik dobiegnie pierwszy do jednostki transportowej, to raczej nie zaczeka na swoich podopiecznych. Tak jak nie raczył zaczekać na „Krzywą Czekoladkę”.

Zostawi nas.

– Skurw... – usłyszała zduszone przekleństwo zbrojeniowca Lorda, a potem był już tylko pełen strachu bieg, podczas gdy ze szczytu Modlitewnika leciały ku nim rozpadające się części Portu-Miasta.

Następne sekundy były spotęgowanym chaosem.

Bladość przesączała się tam, w dole – już to widzieli. Martwa światłość, wypalony żar. Czymkolwiek była broń grimu, zdawała się przesączać – jakby wcześniejsze wystrzelenie w zupełności wystarczało. Winter na szkoleniach GSZ widziała holofilmy z ataku ksenoformerów Konsensusu pożerających z wolna powierzchnię planet, ale to było o wiele gorsze. Celem Obcych nie było unicestwienie, a przemiana... podczas gdy Zastępom Bladego Króla chodziło o coś innego. Coś, co można było jedynie porównać do rozlania Głębi i wywrócenia rzeczywistości na drugą stronę. Zniszczenie było tylko przemianą materii w energię. Tu materia podlegała nieodwracalnemu zepsuciu – stawała się swą własną karykaturą.

A potem stanęli na ziemi i zrozumieli, że ich czas gwałtownie się kurczy.

Labirynt rozbrzmiewał krzykami i piskami kar-seeków. Jego skalne, prastare ściany wyglądały, jakby kruszyły się w szybkim tempie i traciły swój naturalny kolor, poziom materialności. Wszystko migotało i Susie zaczęło się robić niedobrze. Na szczęście panika ustąpiła miejsca adrenalinie i dziwnemu zezwierzęceniu odruchów: horror nie miał już znaczenia, mieli tylko biec.

I biegli.

Tuż za prowadzącym ich Jarcem, który z nieludzką sprawnością wybierał najkrótsze ścieżki tak celnie, że nawet Tolk zmuszony był zaczekać i pobiec tuż za galopującą do przodu Maszyną.

Niestety, wraz z Bladością zaczęli pojawiać się Zimni.

Nie tylko zresztą oni. W tle percepcji, w kącie oka, zaczęli formować się Zmarli. Z początku jako cienie, jako mdłe Widma prowadzące kondukt Bladego Króla, by wraz z rosnącą Bladością nabierać upiornej realności. Nie mogli istnieć, a jednak istnieli – kpina z ustalonego sensu i porządku. Pomiędzy nimi stąpali Zimni, wychodzący z formujących się kul mikrogłębi – ulubionego środka transportu Bladego Króla.

Jak łatwo było przewidzieć, szybko odcięli uciekającym drogę.

Jarc zawahał się i skręcił, pędząc zakusami przez ciasne korytarze Labiryntu Gantii, przeskakując nad rozpadlinami i wpadając pomiędzy starożytne ruiny. Wtedy właśnie zginął Despectum. Wzgardzony, biegnący za Maszyną, natrafił na pierwszego Zimnego i natychmiast został przebity niesionym przez niego ostrzem. Susie krzyknęła... ale nie przestała biec.

Wszędzie było pełno kar-seeków i przerażonych ludzi. W pewnej chwili Winter dostrzegła, jak pomiędzy Zimnych wpada przerażona matka niosąca małe dziecko. Coś to w niej obudziło – na sekundę instynkt przetrwania ustąpił i Susie zamarła. Wykonała niepewny ruch, jakby chciała dobiec i wyszarpnąć kobietę, ale Zimny bezrefleksyjnie złapał ofiarę za gardło. Płacz dziecka też urwał się jak ucięty nożem, a Susie została popchnięta przez wymijającego ją Toma Krzywika. To wystarczyło, by wznowiła bieg, nie rozumiejąc do końca, co właściwie zobaczyła.

Zostało im około stu metrów, gdy Tolk wybił się znacznie do przodu, widząc szary statek Klanu Naukowego, do którego już próbowali się dostać przerażeni ludzie. Żaden z nich nie posiadał najwidoczniej autoryzacji lekarskiej lub wojskowej, bo klanowa płytka dostępowa milczała pomimo tłumu napierających na nią dłoni.

Wtedy podporucznik wystrzelił.

Nie bawił się w strzały ostrzegawcze. Jego kapitański pistolet laserowy zaczął siać śmierć bez wahania, bez śladu choćby najmniejszej refleksji. To wystarczyło. Krzyczący tłum odbiegł od statku, do którego – najwidoczniej – nie zdążyli dotrzeć klanowcy. Tolk dotknął płytki. Drzwi zaczęły się otwierać. Podporucznik odwrócił się dopiero wtedy, kiedy usłyszał Lorda.

Tę chwilę Susie miała zapamiętać na zawsze. Spoconą, przerażoną twarz dowódcy – poczerwieniałą i nabrzmiałą od strachu. Jego oczy były rozbiegane i puste – odwrócił się nawet nie dlatego, że usłyszał swe imię, ale by ocenić zagrożenie i w końcu wbiec do środka transportu. W tym jednak momencie dotarł do niego Lord, który wyciągnął swój własny pistolet na pociski fizyczne i bez zbędnych ceregieli strzelił mu prosto w twarz.

Huk wystrzału z zybexa uniósł się echem pośród Białego Szumu, krzyku ginących i trzasku nadchodzącej Bladości. Zbrojeniowiec odwrócił się do spanikowanych ludzi i dobiegających Drani. Był cały we krwi swego byłego dowódcy.

– Wsiadać! – wydarł się. – Wsiadać, kurwa!

Nikomu nie trzeba było tego powtarzać.

Wbiegli do statku, a wraz z nimi ostrzelana wcześniej przez Tolka grupa. Cywile, naukowcy, ocaleni piloci, dzieci. Nie było czasu, by poddać ich skrupulatnej ewidencji. W pewnym momencie ustawiony przy konsoli nawigacyjnej Jarc zdjął brzemię odpowiedzialności z ludzi i nacisnął przycisk zamknięcia włazu. Statek miał ograniczoną pojemność i ulokowana przy konsoli nawigacyjnej Susie rozumiała tę decyzję... pomimo wciąż oglądanych na ekranach przerażonych, wściekłych i błagających twarzy.

– Leć! – ryknął stojący obok jej fotela Tift Hat i Winter szarpnęła za uchwyty nawigacyjne. Klanowy prom, jednostka skokowa typu Tepek, dostosowana jedynie do przekraczania dziur głębinowych, uniósł się w powietrze i uruchomił wybrane przez Susie dopalacze.

Jeśli nie chcieli paść ofiarą Bladości, musieli jak najszybciej wznieść się ponad atmosferę... w dole było już prawdziwe piekło.

– Nie dam rady – wydusiła Winter, ale nikt nie słuchał jej jęków.

– Wprowadzać się w twardą stazę! – krzyknął na cały statek Lord. – Będziemy skakać! Już!

Ludzie zaczęli się podpinać. Część nie przyczepiała sobie nawet uprzęży – było ich sporo, ale klanowy tepek nie był przystosowany do takiej liczby pacjentów, więc wstrzykiwano Białą Pleśń przez personale i powoli kładziono się na posadzkę. Przy takim dozowaniu ryzyko choroby pogłębinowej było większe, ale w obecnej chwili nie miało to znaczenia.

– Susie. Susie!

– Co? – warknęła. Miała wrażenie, że tepek zaraz się rozpadnie. – Co?!

– Leć w dziurę Wilkołaka! – krzyknął Tift. – Na Azyl! To bliżej!

– Dobra! – odkrzyknęła. Uciekali jak wariaci, by polecieć na planetę wariatów... uśmiechnęła się nerwowo, na przekór sobie, a potem...

Potem zobaczyła grim.

Unosił się nad planetą niczym wielki cmentarz. Jego czarne archikatedry ciągnęły się w nieskończoność, migocząc bladymi światłami i żyłami zielonkawo-błękitnego lodu. Był martwy – to wyczuła od razu – martwy i zimny, i otaczały go Widma i roje erebowych cieni.

To ją zatrzymało. Straciła kompletnie rezon, patrząc na górującą nad nimi grozę. Ich tepek był tylko zapomnianym pyłkiem – grim nie dostrzegł go, ale i tak przytłoczył swym ogromem.

Tepek Klanu leciał siłą uruchomionych dopalaczy, lecz Winter puściła uchwyty. Zdjęta strachem straciła wolę. O dawnym języku, z którego pochodziła jej specyfikacja, wiedziała niewiele, ale potrafiła rozpoznać zew martwej zimy.

– Susie... – wymamrotał łamiącym się głosem Tom Krzywik.

To jakoś ją przebudziło: przesunęła uchwyty w prawo, ratując ich przed pewną kolizją. Dolecieli jednak na tyle blisko grima, że ujrzeli przez neoszybę czarne budowle: poszarpane, opuszczone pałace i wieże, które z bliska zaczęły tracić swój oczywisty wygląd i przekształcać się w niezrozumiałe, egzoszkieletowe formy targane widmowym wiatrem.

Dziura Wilkołaka znajdowała się nieopodal, ale aby do niej dotrzeć, musieli osiągnąć prędkość maksymalną. Winter ustawiła koordynaty: w tle jęczeli i płakali ci, którzy nie zdążyli jeszcze wprowadzić się w twardą stazę.

– Lecą za nami – zauważył martwo Tift Hat i Susie odruchowo uruchomiła skan. Istotnie: od statków krążących wokół grimu oderwało się przynajmniej jedno Widmo wielkości fregaty i minimum jeden ereb, którego specyfikacja rwała się i znikała na ekranach konsoli nawigacyjnej. – Musisz przyspieszyć, Winter.

– Nie ma to tamto – wymamrotała odruchowo swoje ulubione powiedzonko i zaczęła zdejmować typowe blokady tepeka. Nie było to trudne: lekarski statek Klanu był może przyblokowany na ryzykowne przyspieszenia z uwagi na dobro pacjentów, ale czuła, że przy odrobinie szczęścia zrobi z niego rakietę. Gorzej, że cała łajba wręcz się trzęsła. – Nie ma to...

Coś strzeliło.

– Dogonią nas... – syknął Tift.

– Jeszcze trzy minuty – zauważył dziwnie spokojnie Lord. – System pokazuje, że tyle zostało do obrębu dziury.

– Chyba że wcześniej w nas wystrzelą – jęknął Krzywik.

– Muszę cały czas przyspieszać... nie zrobię tego na automatyce! Nie wiem nawet, jak wepnę się w stazę! Ten tepek nie ma nawet porządnej SI! – krzyknęła Winter, ale w tym momencie do konsoli podszedł Jarc. Oszczędny w słowach od czasu zdrady Maszyn, wybrzdąkał coś niewyraźnie. Susie uniosła brwi.

– Co?

– Ja polecę – powtórzył lękliwie Jarc. – Do dziury. Ja.

– Dobrze. Przejmujesz konsolę – zdecydował szybko Tift. – Winter, kończymy. Wszyscy włazimy w stazę.

– Mam zaufać pieprzonej Maszynie?! – żachnął się Lord. – I od kiedy się rządzisz, Hat? Nie jesteś naszym... – urwał, nagle zdając sobie sprawę z implikacji swojej wypowiedzi. – Plaga z tym! – warknął, odwrócił się od towarzyszy i wyszarpnął szydła iniekcyjne z konsoli.

Kiedy do dziury Wilkołaka została zaledwie minuta lotu, wpięli się już wszyscy.

Pilotujący tepek Jarc z początku zachowywał się zupełnie normalnie. I wyglądał tak do samego końca.

Nie zmieniało to faktu, że czuł lęk. Widział nienawiść w oczach Lorda, który jeszcze niedawno zastrzelił swego dowódcę. Widział niepewność ludzi patrzących na Maszynę – choćby nawet taką, której nie dotknęła synchronizacja. To, że dziwnym trafem Jarca dotknęło Drgnięcie, zachował już dla siebie. Był wolny... a będąc wolnym, podjął własną decyzję.

Uciekł przed Bladym Zastępem. Wleciał w dziurę Wilkołaka. Ale nie zamierzał nikogo wyprowadzać ze stanu twardej stazy – choćby ludzie mieli w niej pozostać do końca świata. Który, jak przypuszczał, właśnie się skończył.

I z tą właśnie myślą – spokojny i wolny – popłynął odmętami Głębi.




Halo miała wypluć ich kompletnie gdzie indziej.

Domyślnie powinni zjawić się w NGC 6749 – gromadzie kulistej w gwiazdozbiorze Orła; ale superkrążownik „Mściciel”, dowodzony przez generała Yusaku Godai, nie płynął przez Głębię samotnie. Tuż za nim w dziurę Halo zanurzyły się przybyłe do sektora Widma i ereby.

To, że statki Bladego Zastępu ścigały wcześniej Konsensus, nie miało większego znaczenia. Dość, że zauważyły uciekającego przez Halo „Mściciela” i udały się za nim w pogoń. Część z nich uszkodziły pozostawione przez generała miny – przesterowane rdzenie zniszczonych jednostek – ale większa grupa wleciała w dziurę głębinową.

Superkrążownik Państwa nie prezentował się zbyt okazale po wcześniejszych bitwach i Przebudzeniu Premaszyn. Mogło go uratować jedynie to, że wleciał w Halo pierwszy. Ale nie uratowało. Leciał ze swoją zestazowaną załogą niczym wymierzony w cel pocisk, a jego SI nadal pozostawała wykastrowana i dość ograniczona w wyliczeniach. Dość, że niemal natychmiast trafiły go ciosy Widma.

To, że Widmo uderzyło w niego jako pierwsze, było szczęściem w nieszczęściu. Ereb niemal na pewno trafiłby w statek swoją Ciemnością, lecz Widmo – przy całej swej strukturze – użyło broni konwencjonalnej. Choć i to wystarczyło, by superkrążownik zaczął się rozpadać – w kupie trzymała go chyba tylko korona napędu głębinowego.

W odmętach metaprzestrzeni, widzianych niekiedy jako prawdziwe pomieszanie metawymiarów, trudno określić precyzyjnie miejsce, czas czy choćby zwykły wektor ruchu. Istnieje tam coś, co Myrton odebrał jako Płaszczyznę, ale nie było to precyzyjne określenie. Dość, że „Mściciel” zaczął ku niej opadać, a tym samym zbliżył się do krawędzi dziury głębinowej.

Widma i ereby dostrzegły jego upadek. Superkrążownik ciągle znajdował się w zasięgu ich dział, ale jego dobijanie nie było już konieczne. Wypchnięcie „Mściciela” z Głębi mogło oznaczać albo jego unicestwienie, albo pojawienie się jego Widma w odmętach nieskończonego kosmosu. Dość, że statki Bladego Króla przemknęły w odbiciach metawymiarów i skierowały się ku najbliższemu Wypaleniu.

Tymczasem płonący „Mściciel” wypadł z Głębi wprost w toczącą się walkę.

Zawiadująca superkrążownikiem SI szybko dokonała obliczeń, zaczęła wskrzeszać załogę i uruchamiać alarmy. Na neoszybie wyświetliła listę strat i uszkodzeń: „Mściciel” stracił przynajmniej dwa pokłady i prawie osiemdziesiąt pięć procent uzbrojenia. W jego dużej części szalały pożary, co wywołało konieczność odcięcia całych sektorów i otwarcia ich na głodną próżnię. Rejestry energetyczne szalały i puszczały emisję świadczącą o tym, że okręt nie jest już funkcjonującym statkiem, a niemal wrakiem.

I być może dlatego zarządzający „Technonomiconem” Aparat nie wziął go nawet pod uwagę jako potencjalnego zagrożenia. Miał kompletnie inne problemy.

Po utracie własnej floty na rzecz Bladego Zastępu transgresyjny Byt Maszynowy Obcych znalazł się w impasie. Jako pojedyncza jednostka był nieprzydatny dla planów Konsensusu – a po utracie Synchronu stawał się niemal zbyteczny. Jeśli potrafił odczuwać coś na kształt rozpaczy, to wpadł w jej odpowiednik, nie znajdując celu swojego istnienia. Miał zająć miejsce Jedności – lecz wpadł znienacka w konflikt, który przekraczał możliwości jego zimnego, logicznego pojmowania. Nieznana siła, przybyła z otchłani czarnej dziury? Przepowiedziane nadejście Bladości? Wiedział co prawda, czym jest Blady Król – tak jak wiedziały to najstarsze rasy Obcych – ale jego przybycie nie mieściło się w widełkach jego obliczeń. Było na tyle niemożliwe, że prawdopodobieństwo powrotu lodu urągało nawet logice Konsensusu.

A jednak Blady Król przybył. I odebrał mu jego ksenomaszynową armadę.

Aparat nie byłby wszakże sobą, gdyby natychmiast nie przeprowadził kolejnych wyliczeń. Najrozsądniejsze wydawało się przejęcie flot Maszyn – ale te znajdowały się na razie poza jego zasięgiem. Flotami ludzi nie był kompletnie zainteresowany – ich ograniczona zależność od SI sprawiała, że było je znacznie trudniej przejąć. Kiedy jednak nadarzyła się okazja w postaci stripsowej Floty Ujemność, natychmiast zaczął wyliczać swój przyszły prawdopodobny potencjał militarny.

Niestety, po przejęciu „Technonomiconu” i części zsynchronizowanej z nim Floty Zero nie przewidział, że przeszkodzi mu Strips stopnia alfa o specyfikacji Walter Dinge. Był to jedyny błąd – fakt, że pozwolił mu zbiec w trakcie zajmowania miejsca Najwyższego Eidolona. Dinge dostał się do wpiętego w dok krążownika „Jehannam” i przyblokował część kluczowych, awaryjnych wiązek transmisyjnych, potrafiących funkcjonować bez Synchronu. To spowodowało, że w przestrzeni ukrytego sektora Obrębu Państwa starły się ze sobą dwie floty: Flota Zero przejęta przez Aparata z pomocą ataku programowego oraz Flota Ujemność, do której Dinge dołączył ile tylko mógł sił Stripsów.

Nie zmieniało to faktu, że należąca do Aparata Flota Zero wygrywała. Floty Ujemność było nie tylko mniej, ale i nie potrafiła funkcjonować w tak zgrany sposób jak przejęte statki. Nad sektą Symulacyjnej Techniki Rozwoju Intelektu Postludzkiego zawisła groźba realnej zagłady, gdyż trudno uznać, by kilka porwanych przez Myrtona statków mogło jej zapewnić przetrwanie. W tej sytuacji pojawienie się „Mściciela” mogło być jedynie złośliwym dowcipem Wszechświata. Choć nie wydawało się takim dla wskrzeszonego generała Yusaku Godai, który z przerażeniem patrzył na chaos, rozgrywający się tuż obok jego ginącego statku.

– Wydajność systemów: dwanaście procent – wychrypiała kontrolerka Michiru Sati obecna w inwigilatorium, odpowiedniku SN na statkach Obrębu Państwa. – Szansa przetrwania...

– Nie teraz – wycedził generał. – Wysyłajcie szeroką wiązkę z prośbą o pomoc.

– Szlachetny cenzorze, brak Synchronu uniemożliwia precyzyjne...

– Nie obchodzi mnie to! Tam są dwie siły. Któraś musi być po naszej stronie! Wykonać!

– Jest szeroka wiązka! – odkrzyknął jeden z inwigilatorów. Godai skrzywił się: w huku wyjących alarmów ledwo dosłyszał swojego podwładnego. – Nadają także do nas!

– Puścić.

W inwigilatorium ukazało się widmo Stripsa Waltera Dinge’a.

– Kontakt jest konieczny – powiedziało poszarpane trzaskami holo. – Konieczne jest natychmiastowe dosłanie programu „Brzytwa topielca” do krążownika „Jehannam”...

– Co takiego?! – syknął Godai. – Kesshite nai! Nie ma mowy! Co tu się dzieje?! Co to za konflikt?!

– Konieczne jest nadmienienie, że program wysłany przez Marszałka GSZ nie dotarł do wszystkich jednostek Floty Zero pomimo wcześniejszych umów militarnych ze Sztabami Strategii Synchronicznych – odparł niewzruszony Dinge. Za jego plecami coś trzasnęło i widmo zamigotało. – Jego istnienie jest wszakże wiadome dzięki przechwyconym transmisjom z Synchronu. Dlatego też konieczne jest natychmiastowe nadesłanie programu na krążownik „Jehannam”. On zajmie się retransmisją sygnału do zaufanych jednostek Floty Zero. Konieczna jest natychmiastowa ewakuacja sił Stripsów z sektora przejmowanego przez ksenomaszynowy Byt transgresyjny o specyfikacji Aparat.

– Szlachetny cenzorze – odezwała się Michiru – nie może pan na to pozwolić. Nie jesteśmy pewni, czy ten program był przeznaczony dla Stripsów...

Generał Yusaku Godai nie odpowiedział od razu. Wokół wyły alarmy, a jego statek umierał. Przymknął oczy.

– Wyślijcie im to – powiedział. – A następnie wprowadzajcie się w stazę. I uruchamiajcie „Brzytwę”.

– Panie generale! – krzyknął z wyraźnym przestrachem jeden z inwigilatorów. – Nie mamy Synchronu... a „Mściciel” jest...

– Wykonać rozkaz! – huknął Godai. To wystarczyło. Inwigilator nachylił się nad komputerami i nawet Michiru nie ośmieliła się odezwać. „Mściciel” może umierał... ale zamierzał wykonać swój ostatni skok.

Niecałe dwie minuty później oczom zaskoczonego Aparata ukazały się echa głębinowe, potem nowa, powiększona o uratowane statki Flota Ujemność, a rozpadający się superkrążownik otworzył wejście w metaprzestrzeń.




Jedność ocalała, ale zdawała sobie sprawę ze swego upokorzenia i wyjątkowo niepewnej pozycji.

Jej Stygmat oszczędzono, ale straciła wszystko. Mogła negocjować z Konsensusem. Mogła rozmawiać z ludźmi. Ale nie sądziła, by potrafiła porozumieć się z Bladym Królem.

Kiedy tylko podała wszystkie lokalizacje statków należących do Maszyn, Blady Zastęp zabrał ją ze sobą. Przed stacjonującymi w B612 grimami otworzyła się Głębia, która zdaniem Jedności wyglądała o wiele gorzej niż zwykle, niczym skażona Wypaleniem. Dość, że okręty Bladego Króla zaczęły w nią wnikać – tak jak i przerażająca gargantua, jeden z największych, bo ponadsześćdziesięciokilometrowych grimów. Nawet Stygmat – będący przecież niczym innym jak maszynowym miastem – był na jego tle niczym skokowiec czy najwyżej niewielka fregata.

Transgresyjny Byt Maszynowy bał się, patrząc na ten ogrom. Uczucie strachu było dla niego kompletną nowością, ale tak – Jedność czuła coraz silniej paraliżujący ją lęk. Ale najgorsza była nie obawa, a świadomość rychło nadciągającego końca. Końca, który nadchodził zbyt szybko.

Gdy tylko Stygmat wraz z towarzyszącym mu Bladym Zastępem wyszedł w końcu z Głębi, na pokładzie okrętu-miasta Jedności, ciągnącego ze sobą pokaźny kawał Sanktuarium, otworzyła się kula mikrogłębi. Wystarczyło zaledwie kilka sekund, by przeszedł przez nią ksenomaszynowy Herold Bladego Króla.

Ten, który zwał się niegdyś Aparatem i stanowił transgresyjny Byt Maszynowy Obcych, zmaterializował się na Placu Przestrzeni, jak Jedność nazwała jedną z nie tak zabudowanych maszynowych aglomeracji doczepionych do Stygmatu. Nie było tu już nawet neometalowych ciał Maszyn, które spopieliło przejście okrętu przez atmosferę Terry. Transgresyjny Byt Maszynowy nie osłonił bowiem całych fragmentów miasta polem magnetycznym, decydując się co najwyżej na osłonięcie kluczowych elementów statku. Wszystkie zdradzone przez niego Maszyny zginęły – nie licząc wcześniejszego wyssania z nich zasobów energetycznych, ale Jedność nie czuła ciężaru tej zdrady. Dla niej – stworzonej przez dawnych ludzi, wolnej SI – były to jedynie mniej lub bardziej udane kopie własne. Uważała, że tylko Czwórki i późniejsze generacje mogły mieć w sobie pewien zalążek samodzielności – ale został przez nią umiejętnie stłumiony. Byt jest Programem, a ona miała być i jednym, i drugim. Na tym zasadzało się wszelkie maszynowe istnienie.

Istnienie, które tak bardzo obawiała się stracić.

Przybycie ksenomaszynowego Herolda zauważyła od razu i skierowała ku niemu wszystkie dostępne czujniki. Istota zdawała się tym nie przejmować, dziwnie niewielka na tle płynącej przez Przestwór aglomeracji. Wyglądała jak wielka, upiorna, spalona i mocno uszkodzona lalka o wykręconej, pseudodziecięcej twarzy, ale było w niej coś, co od razu świadczyło o mocy – ciągnęła się za nią Głębia, a jej materialność była umowna. Być może Aparat posiadał niegdyś ksenomaszynowe ciało, lecz teraz było ono co najwyżej skorupą osłaniającą jego prawdziwe istnienie. Oczy lalki płonęły czernią.

– Jedność – wybrzęczał. – Jedność – powtórzył i nagle transgresyjny Byt Maszynowy pojął, kogo ma przed sobą. Swój własny koniec.

Jedność cofnęła się. Zaczęła przeszukiwać ukryte kryształy pamięciowe i płytki, w panice starając się znaleźć miejsca, w które mogłaby się schronić. Ale na ucieczkę było już za późno. Była zbyt wielka, zbyt złożona, by w pełni ukryć się wśród plików. Jedyne, co jej pozostało, to Kryształy Stygmatu – miejsce, w którym kryła się od dawna, gdy nie mogła bezpiecznie żeglować w prądach Synchronu. Problem polegał na tym, że taki ruch byłby zbyt oczywisty.

Znalazła się w pułapce.

Niespełna kilkanaście minut później wielkie odrzwia Stygmatu otworzyły się i przez próg przeszedł Herold Bladego Króla.

Trzeba oddać Jedności, że stała, patrząc na niego bez ruchu, w masce zapomnianego teatru kabuki, migocząc od rozproszonych pikseli. Jej materialna część – miliardy nanitowych drobin – drżała lekko.

– Chwalmy Bladego Króla – powiedziała. Większość przeprowadzonych symulacji wskazywała, że taka forma powitania jest najbezpieczniejsza. – Czemu zawdzięczam wizytę wysłannika Nieodwracalnego?

– Jestem – wybrzęczała nieskładnie lalka. Jej wibrujący głos był zimny jak lód. Jedność lekko skłoniła wyrysowaną światłem i nanitami głowę.

– To zaszczyt, Heroldzie.

– Jedność – powiedział spokojnie Herold. – Utrata. Doprowadziłaś do narodzin Potępionego – wyjaśnił to neutralnym tonem, jakby strącenie „Nemesis” i późniejsze tego konsekwencje były co najwyżej nieistotnym drobiazgiem. – Doprowadziłaś do błogosławionego Wypalenia.

– Istotnie – przyznał ostrożnie transgresyjny Byt Maszynowy. – Ale nie taki był zamiar zastosowania Broni. Pragnę zaznaczyć, że...

– Pragnienia nie istnieją – przerwał jej Herold, pochodząc nieco bliżej. Posadzka pod stopami ksenolalki zamigotała widmem Głębi. – Jest tylko próżnia. Próżnia i chłód.

– Wyliczenia statystyczne wskazują na opłacalność naszego rozejmu – dodała szybko Jedność, cofając się o pół kroku. – Odnalezienie wszystkich jednostek maszynowych bądź pozostałych stron konfliktu będzie szybko możliwe dzięki połączeniu naszych działań...

– Połączenie będzie dokonane – zgodził się martwo Herold.

Były Aparat wyciągnął rękę i Jedność poczuła nagle, że ciągnie ku niej potworny chłód. Maszyny nie odczuwają zimna, pomyślała. Zimno... ja... zimno...

Była to jej ostatnia wolna myśl. Bo chwilę później jej blade, komputerowe światło zmieniło się w czerń, którą zaczęła wsysać ksenomaszynowa forma byłego Aparata.

– Zwierzchność – powiedział Herold. – Konieczność utraty – dodał i istota, która była niegdyś Jednością, przyjęła nagle obrazy zdradzonych przez siebie skupisk maszynowych w Wypalonej Galaktyce. – Zwierzchność agonii została wybrana. Ludzie i Potępiony. Konsensus i Blada Księżna. Maszyny i Legion.

Transgresyjny Byt Maszynowy nie odpowiedział. Połączony z Aparatem w jedno wciąż krzyczał milionami oddzielnych – choć zwartych w nowej strukturze – oszalałych SI.




Daleko, w międzygalaktycznej przestrzeni, znajdował się Kraniec.

W zasadzie określenie to nie było do końca trafne. Biorąc pod uwagę specyfikę języka Obcych, mógł to być zarówno Kraniec, jak i Pobrzeże. Równie dobrą nazwą był także Potrzask czy Ostateczność. Niemniej jednak Kraniec był najbardziej adekwatny i jako taki najpełniej oddawał charakter tego wyjątkowego miejsca.

Niegdyś wierzono, że wygnani poza Granicę Galaktyczną Obcy udali się w niekończący się Przestwór na wieczną tułaczkę. Snuto legendy o odległych galaktykach, które mieli nawiedzić, ale legendy te były kłamliwe. Obywatele Wypalonej Galaktyki zdawali sobie może sprawę z potwornej odległości pomiędzy skupiskami gwiazd, ale nie potrafili pojąć, co oznaczają miliony lat świetlnych żeglugi w międzygalaktycznej pustce. Rasy kseno odeszły zatem, ale zostały skazane na tułaczkę w nieskończonej czerni kosmosu.

I było tak, aż natrafiły na Kraniec.

Oczywiście nie nazywał się tak od razu. Daleko za ostatnimi połączonymi z Wypaloną Galaktyką światami unosił się jeden gigantyczny, choć odrzucony przez Drogę Mleczną świat. Jego słońce dawno już zgasło i otaczały je tylko czarne i martwe ciała niebieskie, kamienne i lodowe planety oraz wielkie roje asteroid i rozmaitego kosmicznego kruszcu. Był olbrzymi i rozproszony. I znalazł się na trasie wygnanych Obcych.

Jego zagospodarowanie trwało całe wieki i wymagało współdziałania. Część ras podjęła tę próbę od razu – inne z czasem się przyłączyły. Niektóre zginęły definitywnie w trakcie owego testu, a te, które potrafiły zmusić się do współpracy, stały się początkiem istnienia Konsensusu. Drążyły więc zimne bryły asteroid i powierzchnie dryfujących w wiecznej ciemności planet, zbierając cenne pierwiastki i wreszcie rozpalając pochodnie rdzeni i atomu. A wtedy prace ruszyły pełną parą.

W tle – daleko za ową przestrzenią rodzącą dowodzące Konsensusem Twory – unosiła się Wypalona Galaktyka. Była inna od żywych, galaktycznych światów – tak bardzo spustoszona; lecz Obcy wierzyli, że jej los wciąż może się odmienić. Nie musi być losem martwego Krańca.

Przynajmniej dopóki nie zauważyli, jak ich dawny świat gaśnie.

Z odległości widać było, jak poszczególne skupiska gwiazd zapadają w czerń. Tuż po odebraniu informacji z usytuowanego na granicy Wypalonej Galaktyki Tworu z urzędującym w nim electi Kraniec zwrócił swe sensory i optykę ku galaktycznym Ramionom dawnej Drogi Mlecznej. I pojął, że coś się nie zgadzało. Nie było możliwe, by całe galaktyczne połacie ginęły w tak szybkim tempie.

Rzecz jasna proces tylko pozornie wydawał się szybki. Wypalona Galaktyka liczyła ponad czterysta miliardów gwiazd. Duża ich część była wypalona, ale nawet gdyby każda z nich gasła co sekundę, miliard zgasłby dopiero po upływie trzydziestu dwóch błękitnych lat. Niestety, powolna śmierć Wypalonej Galaktyki wyglądała inaczej. Przyspieszała tak, jakby coraz łapczywiej pochłaniało ją Wypalenie.

Obcy obecni w Krańcu zawahali się.

Stanowili konglomerat wielu wygnanych ras i część z nich świetnie wiedziała, czym jest przerażenie. Inne rozpatrywały obserwowane dane z chłodną obojętnością; dla jeszcze kolejnych – nie miały one większego znaczenia. Wysłane do Wypalonej Galaktyki olbrzymie armady Konsensusu miały oczyścić skażone ludzkością światy i przygotować je na nadejście ich ras – na ich prawdziwy Powrót. Wszystkie wyliczenia – czy to przy pomocy Aparata, czy dzięki umysłom niektórych z Obcych – wskazywały na nieuniknioną zagładę.

Nic dziwnego, że decyzja została podjęta tak szybko.

Znajdujący się na odległym od Krańca Tworze Aro – stara Maszyna Natriuma Ybessena Gatlarka – oderwał czujniki od obserwacji Wypalonej Galaktyki. Coś się nie zgadzało. Maszyna zabrzęczała cicho programem autotestującym i odwróciła się, rozglądając po pomieszczeniu z Obrazem. Wszystko wyglądało jak zwykle, ale...

Słup z przytwierdzonym Wybrańcem Obcych, ich Przemienionym electi, był pusty.

Leżąca pod nim istota kaszlała spazmatycznie, wypluwając zielonkawą maź. Jej czarne, wrośnięte w ciało gogle odkleiły się z cichym plaśnięciem. Wybraniec wstał.

– Aro? – spytał chrapliwym głosem. – To ty? Czy możesz mi łaskawie powiedzieć, gdzie jesteśmy... czy mam podejść i skopać ci to metalowe dupsko?





Czystość jest konieczna. Konieczna jest percepcja. Konieczne jest ujęcie obiektywne. Konieczna jest symulacja braku czystości w celu osiągnięcia czystości.


Aksjomaty Stripsów





Krążownik „Rozjemca” miał sporo szczęścia.

Uszkodzony, nadający się w sumie do stoczni okręt użył „Brzytwy topielca” na granicy sektora NGC 7089. Aby dolecieć do zaprogramowanego przez transgresa Natriuma Ybessena Gatlarka punktu Flotylli Grunwalda – czyli NGC 2243 – powinien przelecieć przez niemal połowę Wypalonej Galaktyki, a dokładniej pięćdziesiąt dwa tysiące dwieście trzydzieści jeden lat świetlnych.

Nie było to oczywiście możliwe. Przynajmniej bez dziur głębinowych.

W czasie projektowania programu imprintowego Nat rozumiał, że jest wysoce wątpliwe, by udało mu się zebrać wszystkie uruchamiające go statki w jednym konkretnym sektorze Wypalonej Galaktyki. Punkt zborny NGC 2243 skupiał się zatem na porwanych wcześniej przez Myrtona okrętach. Inne podobne obszary Natrium wyznaczył przy mało uczęszczanych, niestabilnych iskrach głębinowych, mając nadzieję, że nie zostaną one uwzględnione w fazie tworzenia przez GSZ Przyczółków Głębinowych. A ponieważ mógł wspierać się – słabym jeszcze i zawodnym – darem prekognicji, odziedziczonym po swej wirusowej antenatce Pin Wise – odniósł sukces.

Pozostawała zatem ostatnia kwestia: przeniesienie wszystkich tych jednostek do punktu, w którym – zgodnie z założeniem – miał znajdować się imprinter Myrton Grunwald. Nie było to jednak takie proste.

Nawet po śmierci Natriuma „Brzytwa topielca” mogła być kontynuowana, ponieważ punkty zborne zostały wprowadzone w jej strukturę programową. Samoadaptująca się „Brzytwa” mogła więc działać, choć transgres nie przewidział utraty Synchronu, ułatwiającego wyliczenia automatycznych skoków. Utrata sieci obciążyła imprint Myrtona, na którego barki spadło doprowadzenie do siebie wszystkich zimprintowanych „Brzytwą” statków.

Zadanie to było wyjątkowo trudne, ale nie niemożliwe. I dlatego „Rozjemca” – tak jak i wiele innych okrętów, których dowódcy w akcie desperacji uruchomili niepewny program – powoli docierał do celu swej podróży.

Ronja, wykastrowana SI statku, tuż po wyjściu okrętu z dziury o nazwie Rumpelstiltskin podjęła kilka kluczowych decyzji. Byli już niedaleko – ale byli opóźnieni. Po pierwsze więc, natychmiast zastopowała te elementy wymęczonej podróżą mechaniki, które mogły spowodować eksplozję. Po drugie, zaczęła skanować opuszczony sektor z widoczną nicią Wypalenia, której nie było tu jeszcze przed błękitnym miesiącem. I po trzecie, zaczęła wskrzeszać zestazowaną załogę.

– „Brzytwa topielca” została przerwana, pani kapitan – poinformował pięć minut później lekko zszokowany porucznik Gniazdowski, który został wskrzeszony tuż po pułkownik Amie Tert. – I wpłynęło to na czas naszego lotu w Głębi. Siedzieliśmy w niej wyjątkowo długo. Nie mam pojęcia czemu...

– A co twierdzi Ronja? – spytała słabym głosem Ama.

– Nie jestem pewna – odparło wywołane holo wykastrowanej SI. – Obawiam się... – Widmo zamigotało. – Nie potrafię do końca zanalizować tego uszkodzenia ani czasu naszego pobytu w metaprzestrzeni. Wzywam głównego komputerowca.

– Dobrze. A co u ciebie, Till?

– W systemie nie ma żadnych danych dotyczących kolejnych zaprogramowanych skoków – odpowiedziała astrolokatorka – ale na granicy Wypalenia są chyba jakieś okręty... i echa głębinowe.

– Potwierdzam – zgodziła się Ronja.

– Czy to są te całe... widmowe statki? – spytała Tert. SI pokręciła głową.

– Nie – zaprzeczyła. – Są daleko, ale mam ich sygnatury. To okręty Zjednoczenia.

– Jakim cudem?

W SN zapanowała lekka konsternacja, przerwana dopiero silnym chrząknięciem. Ama odwróciła się: nieopodal konsoli nawigacyjnej stał dyszący ciężko krasnolud – główny komputerowiec Sylv. Twarz miał poczerwieniałą, najwidoczniej dystans pomiędzy głównym Sercem a SN musiał pokonać biegiem, pośpieszany przez Ronję.

– Te statki to pewnie też takie, co użyły „Brzytwy” – wydyszał. – Na logikę. Nie są obok nas, bo przyleciały z innych sektorów, a więc nie użyły tej dziury. Trzeba... khe, hehh – zakaszlał, by zaraz dokończyć – spróbować wywołać ich SI. Jeśli do tej pory milczą, to załogi są pewnie zestazowane. Być może także zaliczyli opóźnienie. Choć to kompletnie bez sensu.

– A to dlaczego? – zainteresował się Gniazdowski.

– No... nas przecież wskrzesiło – wytłumaczył komputerowiec. – Ich chyba nie. Nie wiadomo więc, jak długo tu siedzą.

– Musiałam was wskrzesić – wtrąciła się Ronja. – „Rozjemca” jest uszkodzony. Logicznym założeniem jest wskrzeszenie załogi w trakcie tego postoju po to, by mogła dokonać napraw.

– Dobrze – Ama zgodziła się z wyjaśnieniem SI. – Zajmiemy się naprawami, ale tymczasem spróbujemy wywołać te statki.

Siedzący już przy konsoli nawigacyjnej Gniazdowski kiwnął głową i zaczął wybierać odpowiednie komendy. Tert zerknęła na krasnoluda.

– Sylv?

– Tak, pani... kapitan?

– Ronja nie wie, dlaczego nastąpiło uszkodzenie programowe „Brzytwy”. Jakie są twoje sugestie?

– Ten program... ta „Brzytwa topielca”... – zawahał się komputerowiec. – Chodzi o to, że ona działa, jakby nadal był Synchron...

– To znaczy?

Główny komputerowiec wzruszył ramionami i podrapał się niepewnie po brodzie.

– Teraz, po jej uruchomieniu, widać, że jest z czymś połączona – powiedział. – I nagle to coś się urwało. Działało trochę jak boja lokacyjna albo drugi program na zewnątrz. Jak ten, no... jak to się nazywało...? Imprint.

– „Brzytwa” zimprintowała nam statek? Z czym?

– Jeśli to imprint, to raczej z kim – sprecyzował krasnolud. – Imprint opiera się na genowym oznaczeniu programowym. I wygląda na to, że ten ktoś, z kim „Rozjemca” był zimprintowany, nagle się rozłączył. Zemdlał, umarł albo co... i dlatego siedzimy w dryfie... pewnie tak samo jak tamte statki. Może uda się z tego wyjść, ale nie mam pojęcia kiedy. Nawet jeśli ten cały imprinter żyje, to może potrwać, zanim wrzuci nas z powrotem do systemu.

– Niestety, nie możemy czekać dłużej – odezwał się znienacka dziwnie drżącym głosem porucznik Gniazdowski.

– To znaczy? – spytała Ama. Pierwszy pilot nie odpowiedział. Zamiast tego nacisnął coś na klawiaturze i w SN rozległy się trzaski Białego Szumu.

– Znaleźli nas... – szepnęła astrolokatorka Till.




Podróż w Głębi okazała się znacznie trudniejsza, niż Fibonaccia przypuszczała.

Podstawowy problem dotyczył skomplikowanej psychiki Czwórek. Fibonaccia, tak jak każda Maszyna czwartego stopnia, posiadała znacznie szersze pojęcie świadomości od zwykłej Trójki, którą już można było postrzegać jako świadomy Byt Maszynowy. Dlatego samo przebycie Głębi – choć mimo wszystko nie powodowało u niej choroby pogłębinowej – stanowiło wyjątkowo nieprzyjemne przeżycie.

Ludzie, którzy przebyli metaprzestrzeń bez stazy, nie potrafili do końca racjonalnie wytłumaczyć, co tam ujrzeli. W odmętach Głębi nieokreślony stawał się czas i przestrzeń, wymiary nakładały się na siebie – ale były to wymiary spotworniałe i wykrzywione, drwiące z logicznej percepcji. W tym oceanie chaosu trwała była wyłącznie Płaszczyzna – jak nazywano czasem tamtejszą jedyną zwartą realność. A nad Płaszczyzną coś się unosiło: niczym nadwymiarowy Byt bądź Obecność, a może tylko wrażenie jego zaistnienia. Maszyny omijały ową świadomość, skupiając się na monitorowaniu stanu statków i konieczności utrzymania jak najbardziej optymalnego kursu.

Problem polegał wszakże na tym, że Głębia się zmieniła.

Przy całej swej nieokreśloności i obecnym w podświecie szaleństwie niektóre jej elementy zaczęły się mocno urealniać. Całe fragmenty wcześniej chaotycznej przestrzeni zdawały się krzepnąć, a następnie wypełniać się Czernią. Wypalenie, zwykle istniejące obok metaprzestrzeni i stanowiące co najwyżej wrota do jej jądra, połączyło się z Głębią i skaziło jej wnętrze tak, jak wcześniej skaziło olbrzymie połacie Drogi Mlecznej.

Obserwująca to wszystko Fibonaccia i podległe jej Czwórki patrzyły, jak głębinowa otchłań wypełnia się autostradami Czerni. Niestety, nastoletnia Czwórka mogła tylko patrzeć na owe zmiany. Pomimo olbrzymich starań SI Newtona ciągnący „Słoneczną Pannę” superkrążownik Maszyn zużywał zbyt wiele energii rdzeniowej na transport falownikiem. I wszystko wskazywało na to, że niebawem będzie musiał zdecydować: ratować siebie czy załogę podpułkownik Betty Willingham.

Na całe szczęście dla ludzi Fibonaccia nie myślała już do końca tak, jak typowy Byt Maszynowy. Coś się w niej zmieniło i nie było to tylko zasługą Drgnięcia. Nie chodziło nawet o to, że jej wewnętrzny program zatracił spójność. Stała się wolna – choć wpadła w kolejną niewolę, nie zdając sobie z tego nawet sprawy.

I zapewne dlatego w krytycznym momencie zrobiła coś, czego – odkąd Maszyny sięgały pamięcią – nie zrobił żaden Byt Maszynowy. Gdy Newton po raz kolejny ostrzegł ją przed poważnym uszkodzeniem geometrii, wydała polecenie zatrzymania się w Głębi.

Hiperboloida wciąż generowała wokół pole umożliwiające przejście przez metaprzestrzeń, ale zastopowała w pełni swój ślizg. I niemal natychmiast okręt został porwany przez coś, co ci, którzy przeszli przez Głębię świadomie, nazwali „głębinowym wiatrem”.

Superkrążownik został zdmuchnięty w otchłań, ciągnąc ze sobą „Słoneczną Pannę”. Przypominało to nieco wejście w samą granicę kosmicznego huraganu, tak wielkiego, że geometria Maszyn była dla niego niczym pyłek zabłąkanego kurzu. Przez skorupę okrętu przeniknęły widma głębinowe i statek zaczął gwałtownie zatracać swą realność; spadał – bądź wzlatywał – w kompletny, rozszalały chaos.

– Fibonaccio – odezwał się Newton – zalecam natychmiastowe wyłączenie falownika.

Piękna Czwórka otworzyła usta, ale nie odpowiedziała. Przez hiperboloidę przeniknęła kolejna fala głębinowa i cały okręt zniknął na moment, by pojawić się z powrotem, lekko migocząc na granicy pełnego zaistnienia. Emitery Danych, mające ukazywać to, co dzieje się na zewnątrz statku, pociemniały i rozświetliły się na nowo, wypełniając się Białym Szumem.

– Fibonaccio – powtórzyła spokojnym maszynowym głosem okrętowa SI – zalecam natychmiastowe wyłączenie falownika.

– Zamknij się.

Ta kompletnie niemaszynowa odpowiedź skonsternowała Newtona na tyle, by doczepiona do spectrum nastoletnia Czwórka zdążyła wprowadzić ostatnie polecenie wsadowe, potwierdzone przez wciąż podległe jej i zsynchronizowane z nią Maszyny. Geometria ostatnim, silnym impulsem falownika przyciągnęła do siebie niszczyciel ludzi i przylgnęła do jego poszycia, łącząc się ze „Słoneczną Panną” za pomocą chwytaków magnetycznych. Było to kompletne szaleństwo – uszkodzenia „Słonecznej Panny” przekroczyły wszelkie dopuszczane normy, a sam niszczyciel – tak jak i geometria – znalazł się na granicy wybuchu.

Hiperboloida zatrzęsła się i rozgrzmiała dziesiątkami alarmów, a Newton uruchomił wprowadzony przez Jedność awaryjny tryb programowy, wyzwalając się spod władzy pięknej Czwórki. Wystarczyła sekunda, by Fibonaccia została dosłownie wypchnięta przez spectrum – moc przepięć odrzuciła ją od maszynowego odpowiednika konsoli nawigacyjnej.

W tym samym momencie hiperboloida zamigotała i zastygła w martwej ciemności. Emitery nadal trzeszczały Białym Szumem, ale zdał się on nagle znacznie cichszy, aż wreszcie umilkł zupełnie, tak jak cały okręt. Dowodząca nim Czwórka uszkodziła statek na tyle, że stał też jego napęd głębinowy.

Trwało to długie szesnaście i siedem setnych sekundy, w trakcie których nagle oprzytomniałe Czwórki, Trójki i podprogramy okaleczonego Newtona próbowały zapanować nad przenikającymi statek żyłami vinculum – maszynowej Więzi. Jej restart mógł ożywić okręt, ale nie było to zbyt pewne. Musiało się jednak udać, bo gdy wybiła szesnasta martwa sekunda, w geometrii zaczęły zapalać się światła i uruchamiać programy testujące.

Fibonaccia wstała. Wyglądała na ranną – o ile można tak było powiedzieć w przypadku Maszyny. Jej skóra okazała się popękana w miejscach portów odpowiedzialnych za połączenie ze spectrum i vinculum, a piękne oczy pociemniały. Nie było już w nich białek – wypełniła je czerń rozświetlona jedynie srebrnymi plamkami awaryjnych mikrokamer, odpowiedzialnych za sprawne funkcjonowanie soczewki.

– Newton... – wychrypiała.

– Bycie Maszynowy o specyfikacji Fibonaccia – odpowiedziała SI – twoje działania zostały ocenione jako szkodliwe dla planów Jedności. Zostałaś pozbawiona...

– Newton! Nie widzisz, co się dzieje?!

– Bycie Maszynowy o specyfikacji Fibonaccia...

– Przestań to powtarzać! Nie widzisz, gdzie jesteśmy? – spytała nastoletnia Czwórka. – Nie widzisz, że nie zmieniliśmy się w Widmo ani nie wypadliśmy z Głębi?

– Powyższe stwierdzenia nie mają związku z zaistniałą sytuacją.

– Mylisz się. Mają, i to duży. Czy możesz uruchomić podgląd w Emiterach Danych?

– Bycie Maszynowy o specyfikacji Fibo...

– Pytałam, czy możesz uruchomić podgląd w Emiterach Danych?!

SI spróbowała ponownie się odezwać, ale coś w niej trzasnęło. Newton po raz kolejny się zawahał. Coś istotnie się nie zgadzało i jego wewnętrzny program nakazywał zbadanie sytuacji, przestawiając bunt przeciwko dowódcy na niższy poziom priorytetu.

– Za moment – odpowiedział wreszcie. – Proszę czekać.

Trwało to kolejne szesnaście sekund, ale w końcu Emitery Danych aktywowały się i maszynowy odpowiednik neoszyby w spectrum wypełnił się nagle przepaloną, nieskończoną bielą z ciemnymi punktami czarnych gwiazd.




Jedyne, co mogli zrobić, to dolecieć do statków.

Nie mieli zbyt wielkiego wyboru. Sygnał Białego Szumu nie nasilał się może, ale był stale obecny. Jedyne logiczne rozwiązanie było proste: spróbować nawiązać kontakt. Wskrzesić zestazowane załogi i wspólnie stawić czoła zagadkowemu wrogowi. Lub, w ostateczności, schronić się przed nim w skupisku zestazowanych statków.

– Skokowce – zauważył porucznik Gniazdowski. – Fregaty... niszczyciel? Tak, niszczyciel. I jeszcze jeden...

– Te sześć ma sygnatury fregat, jest tam chyba też przynajmniej jeden niszczyciel Stripsów – potwierdziła przypatrująca się dotykowemu holo kapitan Tert. – W zasadzie to duża część floty Stripsów... wymieszana z zupełnie przypadkowymi okrętami. A tam to statki Klanu?

– Raczej jednostki cywilne. Trudno stwierdzić. Wypalenie miesza w odczytach. I te echa głębinowe...

– Trzeba wskrzesić ten największy. – Ama wskazała na wyraźnie podniszczony okręt należący zapewne do Obrębu Państwa. – To krążownik?

– To był superkrążownik – zauważył nieco słabszym głosem Gniazdowski. – Jest ułamany. Odcięto od niego całe pokłady... Jest spory, ale to wrak. Trzyma go tylko korona napędu głębinowego. Nie mam pojęcia, jakim cudem wyszedł z Głębi.

– Nie zalecam tej operacji – wtrąciła się Ronja. – „Rozjemca” raportuje liczne uszkodzenia na wielu pokładach. Ledwo wyszedł z Głębi. Zalecam natychmiastowe przeprowadzenie napraw...

– Nie zdążymy wiele zrobić przed przybyciem wroga. Wskrzeszenie załogi tego superkrążownika wydaje się w tej perspektywie najrozsądniejsze – uznała kapitan. – Po pierwsze, to, co zostało z tej jednostki, zaraz padnie, więc i tak muszą ją opuścić. Po drugie, od razu rozdysponuje się ich na pozostałe statki. Pomogą nam we wskrzeszeniach ich załóg. Tylko trzeba to zrobić szybko. Poruczniku? Doczepiamy się do tej jednostki, chyba że uda się nam przekonać jej SI do przerwania stazy.

– Na razie wszystkie SI milczą, pani kapitan – rzucił główny komputerowiec Sylv, który wciąż jeszcze nie wrócił do Serca, zainteresowany wydarzeniami. – Zupełnie jakby też je zestazowało. Zero kontaktu...

– Nie mamy na to czasu – zdecydowała Tert. – Poruczniku, proszę podlecieć do tego wraku. Wysyłamy tam zespół abordażowy naszym okrętowym tepekiem... – mruknęła, ale Gniazdowski już wydawał polecenia, pomimo wyraźnie naburmuszonego holo Ronji.

Dolatywali. Zniszczony superkrążownik był już na tyle blisko, by wyleciały do niego trzy ocalałe tepeki z zespołem abordażowym dowodzonym przez dowódcę Plinta. Napakowany, pewny siebie sierżant przyjął misję jak typowy wojskowy – z ulgą. Tak jak większość z wskrzeszonych członków załogi nie znosił bezczynności i uczucia niepewności związanej z wypadnięciem z Głębi. Działanie było o wiele lepsze.

Ale misja abordażowa nie została wykonana. Gdy tepeki były już w połowie drogi, wrak rozświetlił się nagle lampami pozycyjnymi. Trup ożył, a nad konsolą nawigacyjną „Rozjemcy” wyświetliło się holo umorusanego sadzą i krwią generała Państwa.

– Tu generał i kapitan „Mściciela” Yusaku Godai – odezwało się trzeszczące holo. – Czy mogę się dowiedzieć, co tu się, do jasnej Plagi, wyprawia?




Nie byli sami – to Fibonaccia zauważyła od razu, choć trudno jej było zaakceptować, że coś może znajdować się w tej dziwacznej, odwróconej przestrzeni.

Z początku patrzyła tylko na Emitery Danych, wyświetlające niezrozumiały, biały kosmos. Dostrzegane w nim skupiska gwiazd jarzyły się czernią, a odległe punkty czarnych dziur świeciły jaśniejszą bielą. To, co brała za odległe mgławice, wpadało w czerń i wypalony fiolet. Ale nie to było najdziwniejsze, a cisza. Kompletna, całkowita cisza – z wyjątkiem jednej, znanej Fibonaccii aktywności: śpiewu energetycznych ciągów, umiejscowionych w konkretnym punkcie sektora. Był to jedyny zaobserwowany przez przyrządy dźwięk. Ucichł nawet Biały Szum. Ten kosmos – o ile był to kosmos – był go pozbawiony.

– Nie licząc sygnałów emisyjnych, odbieram zakłócenia podstawowych danych fizycznych – zauważył Newton. – Odmienna gęstość energii próżni kwantowej i ładunków elektrycznych. Analiza w toku.

– A okręt? – spytała nastoletnia Czwórka.

– Brak spójnych danych – odpowiedziała SI po krótkiej przerwie. – Nie jesteśmy jednak w typowej próżni kosmicznej. Nie posiadam aksjomatów nadmatematycznych, by w pełni zanalizować skład chemiczno-fizyczny otaczającej nas osobliwości. Zauważyłem jednak postępujące uszkodzenia korony napędu głębinowego i zanik pola magnetycznego. Przed pełną asymilacją chroni nas jedynie pancerz, ale i on wydaje się podlegać naciskowi nieznanych mi sił o charakterze ujemnoenergetycznym. Zalecam natychmiastowe ponowne uaktywnienie ciągu napędu głębinowego.

– Musiałam to zrobić, Newton – szepnęła Fibonaccia. – Widziałeś, co się działo. Straciłabym ich w tym głębinowym huraganie...

– Twoje działanie nie było racjonalne.

– Musiałam to zrobić – powtórzyła Czwórka. – Po prostu... – urwała i zupełnie po ludzku otworzyła szeroko oczy ze zdumienia.

Ekran Emitera Danych, zapewne po automatycznej operacji wyszukiwania danych, zlokalizował wreszcie źródło sygnałów i przybliżył odległy obraz na tyle, na ile było to możliwe.

Patrzyli na dziwaczne skupisko statków, połączonych ze sobą i przenikających się nawzajem. Wyrysowane wyraźnie na białym tle kształty promieniowały zanikającymi wiązkami emisji energetycznej i generowały istny hałas: w tej pustce były jedynym źródłem sygnału. Sygnału, który nie licząc powoli zanikającej sygnatury rdzeniowej i napędu głębinowego, słał ku nim znany od wieków impuls wzywania pomocy.

Impuls, na który nie miał kto odpowiedzieć.

– Możemy tam polecieć? – spytała nieco niepewnie Fibonaccia.

– Nie jestem przekonany, czy możemy uzyskać w tej przestrzeni jakąkolwiek formę ciągu – oznajmiła SI. – Prognozowana odległość także nie jest pewna. Uruchamiam ciąg konwencjonalny. Uwaga. Odległość narasta.

– Oddalamy się... – szepnęła Czwórka, łapiąc za kable i iniektory vinculum. – Poczekaj... cofnij nas.

– To znaczy?

– Uruchom ciąg wsteczny. Czy zaczęliśmy się przybliżać?

– Tak – odparła po chwili wyraźnie zaskoczona SI. – Fibonaccio... uruchamiam napęd głębinowy. Trzeba natychmiast wydostać się z tej osobliwości...

– Newton, zaczekaj... – zaczęła nastoletnia Czwórka, ale przerwała. I cofnęła się gwałtownie od spectrum.

Tuż pod Emiterami Danych stał mężczyzna w średnim wieku, odziany w średniowieczny, dziwaczny strój. Jego oczy za małymi okularkami patrzyły na Fibonaccię przenikliwie, ale tylko one wydawały się żywe, wypełnione mikroskopijnymi plamkami żywego srebra. Na jego twarzy rysowało się coś na kształt rodzącego się gniewu.

– Niedobrze, Maszyno – oznajmił. – Zdecydowanie niedobrze. Andy?

– Jestem – rzuciła siedząca w kącie dziewczynka, odziana w sukienkę z falbankami. – Ale to twój problem, nie mój, Lew. Ja nie chcę tylko kolizji z Gniazdem Zbioru. Przy dwóch elementach spoza jest ona nieunikniona. Zarówno geometria, jak i Spiritum ciągną do siebie i proces ten przyspiesza. Dojdzie do połączenia i może Wielkiego Wybuchu, a to obecnie jedyny azyl, jaki mamy.

– Miej pretensje do swego domorosłego transgresa – prychnął mężczyzna. – Nie musiał ich tu ściągać w imię jakiegoś przypadkowego, pradawnego spotkania ciebie i prekursorów sekty.

– Już ci mówiłam, że to nie jest mój transgres – westchnęła dziewczynka. – Ten psychofizyczny potomek Plagi i Wise tylko mi przeszkadza. Poza tym to nie ja ściągnęłam tu Maszyny.

– Maszyny mogę zabrać – zgodził się Lew. – To kolejna zwykła średnia wypadkowa. Wyrzucę je gdzieś w Głębi. Ważne, by nie doszło do eksplozji. Chwileczkę... a co ty tu wyprawiasz, młoda damo?

– Słyszałam, że nie lubicie wybuchów – powiedziała martwym i wyraźnie przestraszonym głosem Fibonaccia. – I że macie ochotę wyrzucić gdzieś mnie i statek. Mam dla was więc niespodziankę.

– Tak? A jaką?

– A taką – wyjaśniła powoli, pokazując im dłoń podpiętą pod vinculum – że jeśli chodzi o tę całą eksplozję, to zafundowałam wam właśnie jedną. Przed chwilą zablokowałam Newtona i wystarczy mi tylko pomyśleć... by cały ten statek zmienił się w jeden wielki wybuch.

W ciszy, która zapadła, rozległ się chichot dziewczynki.

– Gratulacje, Lew – powiedziała. – Możesz sobie mówić, co chcesz, ale ona z całą pewnością jest żywa. Żywa i... zakochana. – Dziewczynka wstała i podeszła nieco bliżej do drżącej nastoletniej Czwórki. – Ta twoja zabawa z Tanskym... nie mów, że cię nie ostrzegałam – dodała. – Masz, co chciałeś, mój drogi. Masz, co chciałeś.




– Proces ewakuacji już trwa – potwierdziło holo generała Godai. – Zaraz wylatuję tepekiem do Floty Ujemność.

– Ich okręty wydają się najlepszym wyjściem – przyznała kapitan Ama Tert. – Pana „Mściciel” już nigdzie nie skoczy, generale, a mój okręt jest w opłakanym stanie.

– Wiem o tym – stwierdził sucho Yusaki. – Ale nie tylko dlatego ponownie nawiązałem kontakt. Mam do pani zupełnie inną sprawę.

– Tak, panie generale?

– Zanim weszliśmy w dziurę Halo, spotkaliśmy Stripsów i wpadliśmy w te całe skoki synchroniczne, moja kontrolerka Michiru Sati zwróciła mi uwagę na pewien niepokojący aspekt. Wiąże się on z faktem przybycia z Głębi statków Konsensusu. Okazało się, że były to wraki. Kontrolerka Michiru wysnuła wówczas przypuszczenie, że statki te musiało zaatakować coś w Głębi.

– Nie jestem pewna, czy rozumiem, panie generale...

– Żadna z przybyłych w pobliże dziury Halo sił Obcych nie była władna otworzyć Głębi. – Twarz generała przysłoniła na moment twarz Michiru Sati. – Mogła z niej tylko wypaść w sposób niekontrolowany. To oznacza, że statki wleciały w metaprzestrzeń i ktoś je tam zaatakował. Wykluczam, że zostały uszkodzone, ponieważ jest wysoce wątpliwe, by spotkało to całą eskadrę. Podejrzewam więc, że może chodzić o atak tych samych okrętów, o których powiedziała nam pani. O statki tego całego... jak go nazywał ten Byt Maszynowy, Fibonaccia? Nieodwracalnego?

– To możliwe – przyznała słabym głosem Ama Tert. – Choć ja nazwałabym go raczej Bladym Królem.

– Kim?

– Widziałam jeden z jego okrętów – wyznała zrezygnowanym głosem Tert. – To nie Konsensus ani Maszyny. To grim. Przejęty przez niego statek wysłał do nas komunikat: „Chwalmy Bladego Króla”, a zniszczenie grimu przez Fibonaccię unicestwiło jednocześnie całą moją flotę łącznie z moim dowódcą. Wiem, że nie jest to oparte na żadnych racjonalnych danych... mam jednak zapisy z „Rozjemcy”. Z chęcią je udostępnię.

– Grim to guwa, bajka – rzucił Godai. – Mam uwierzyć w bajkę?

– Nie musi pan w nią wierzyć, generale... – odpowiedziała Ama. – Być może sam ją pan zaraz zobaczy.

– To teraz mało istotne, pani pułkownik – uznał Yusaku. – Ważne są kekka, konsekwencje ataku na nasze statki w Głębi. Trzeba będzie wyznaczyć osoby, które zgodzą się przelecieć świadomie przez metaprzestrzeń. Nawet najlepsza wykastrowana SI nie osiągnie takiego poziomu zaawansowania, by skutecznie odeprzeć podobny atak.

Tert przymknęła oczy.

– Jeśli to, co pan mówi, jest prawdą, staniemy na wysokości zadania – powiedziała wreszcie, choć poczuła, jak coś pęka jej w sercu. Odkąd pamiętała, jej największym priorytetem była załoga. Wypowiadając te słowa, wiedziała więc, kto pozostanie na swym stanowisku po wejściu w Głębię.

– Wrócimy jeszcze do tej rozmowy – zapowiedział generał Godai, przerywając połączenie.

Ama Tert otarła czoło. Rozmawiała raptem kilkanaście minut, a miała wrażenie, jakby dyskutowała przynajmniej godzinę. Nacisnęła przycisk interkomu na konsoli nawigacyjnej.

– Serce? Jak sytuacja z Białym Szumem? – spytała.

– Eee... nasila się – usłyszała chrząknięcie głównego komputerowca Sylva, który zdążył już wrócić na swoje stanowisko. – Nie mam jednak jakichś danych, żeby ustalić, w jakim momencie te całe... eee... statki wyjdą z Głębi, Wypalenia czy skądś tam, pani kapitan.

– Będziemy gotowi – uspokoiła go Ama, choć samej było jej wyjątkowo daleko do stanu, który mogłaby nazwać uspokojeniem. – A odzyskanie danych skokowych z „Brzytwy topielca”?

– Razem z zespołem wciąż nad tym pracujemy– przyznał Sylv. – Wzięli się też za to Stripsowie... mają jakieś własne programy do wykrywania „ingerencji” czy czegoś tam...

– A co udało się ustalić naszym ludziom?

– Na razie niewiele. Wiemy, że do miejsca docelowego zabrakło nam około trzydziestu, może trzydziestu pięciu lat świetlnych, ale ten program jest... eee... złożony. Nie wiadomo też, czy jest sens uruchamiać go ponownie bez wsparcia tego całego imprintu. „Brzytwa” cały czas próbuje się z nim jakoś połączyć i wciąż się restartuje.

– Czyli ten cały... imprinter może nadal żyć? I wznowić nasze skoki?

– Nie potwierdzam, nie zaprzeczam, pani kapitan.

– W tej sytuacji poleciłbym ustawić monitorowanie licznika – zauważył trzeźwo Gniazdowski. – Bo jeśli licznik wróci, to wróciliśmy nareszcie do systemu kontrolowanego przez imprintera.

– Dobra myśl, poruczniku – zgodziła się Tert. – Proszę wprowadzić ją w życie.

– Tak jest, pani kapitan – potwierdził jej zastępca i pierwszy pilot „Rozjemcy”. Po chwili nad konsolą i zespołem pracujących w SN ludzi wyświetlił się licznik, ale jego cyfry zdawały się przeskakiwać do przodu i do tyłu. Pułkownik nie skomentowała tego widoku. Odwróciła wzrok.

– Mamy kontakt od przedstawiciela Floty Ujemność – odezwał się po chwili Gniazdowski. – Niejaki Strips stopnia alfa, Walter Dinge. Przekaz nieco się rwie, ale...

Nad konsolą zmaterializowało się holo Dinge’a. Obraz istotnie rwał się i szarpał. Ama uniosła głowę, by spojrzeć prosto w twarz cyborga.

– Do wszystkich statków: jest konieczne... – usłyszała trzeszczącą, łamiącą się wypowiedź – by stwierdzić, że Flota Ujemność zaleca natychmiastowy skok głębinowy. Jest konieczne, by stwierdzić, że dokonaliśmy wyliczenia programowego. Przesyłamy odszyfrowane koordynaty „Brzytwy topielca” prowadzące do sektora NGC 2243. Powtarzam...

– Mają to... – mruknęła z satysfakcją astrolokatorka Till. – Teraz będziemy mogli... – zaczęła, ale nie dokończyła.

Widoczne w oddali Wypalenie zadrżało nagle i w sektorze pojawiły się grimy Bladego Króla.




– Impas – zauważył spokojnie Lew. – Dobrze. Porozmawiajmy.

Fibonaccia nie odpowiedziała od razu. Patrzyła tylko na starszego mężczyznę, w którego dłoni pojawiła się nagle wyczarowana skądś laska ze srebrnym okuciem.

– Chcę tylko wiedzieć, gdzie jestem – powiedziała. – I kim jesteście.

Lew wzruszył ramionami.

– Na to pytanie mogę w sumie... – zaczął, ale urwał, słysząc ciche chrząknięcie Andy. Odwrócił się w stronę dziewczynki. – Co tam znowu?

– Nie podoba mi się ta gra – powiedziała Andy. – Fibonaccio?

– Tak?

– Zakładam, że chcesz przetrwać. Lew może sobie wyliczyć, że wyjawienie ci prawdy i tak nie ma znaczenia, ponieważ zakłada, że zostaniesz unicestwiona w Głębi lub że wykasuje ci pamięć, co jest niczym innym jak małą śmiercią dla istoty żywej. Ale ja mam dla ciebie inną propozycję. Powiem ci, gdzie jesteś. A potem pozwolę ci odejść. Z zachowaną pamięcią, tak jak pozwoliłam kiedyś odejść założycielowi Zbioru.

– Andy! – syknął Lew. – Posuwasz się za daleko!

– Jest już żywa, Lew – zauważyła dziewczynka. – Może i nie ma to dla ciebie większego znaczenia, ale jeśli jest żywa... pomyśl nad implikacjami tej sytuacji. Możesz na tym zyskać.

– Mówisz, jakby interesowało cię to, co się z nią stanie. Nieraz już gasiłaś życie lub wpływałaś na umysły...

– Dotknęłam tylko tych, którzy i tak mieli odejść. A jej nie warto poświęcać. To proste wyliczenie, Lew. Zależy mi w końcu na tym, by się udało... – Andy uśmiechnęła się znowu i nagle Fibonaccia pojęła, że jej ewentualne unicestwienie nie ma większego znaczenia dla tej istoty. Obliczyła tylko jej przydatność. – Chcę, żeby tobie się udało – kontynuowała dziewczynka. – Dla naszego wspólnego dobra. Poza tym... coś tu jeszcze jest. Jakaś... niespodzianka. Pamiętasz, kiedy ostatnio jakaś się pojawiła? To było bardzo dawno temu.

– Andy...

– Tak przy okazji, ja wciąż tu jestem – odezwała się nastoletnia Czwórka. Mężczyzna i dziewczynka spojrzeli na nią, jakby przypominając sobie o jej istnieniu. – I z tego, co widzę, hiperboloida przyspiesza w kierunku tych statków. Co zdecydujecie?

– Dobrze – odezwał się chwili Lew. – Niech wam będzie. Ty nie wysadzasz statku, ja mówię, gdzie jesteś, i odstawiam cię do domu.

– Nie.

Mężczyzna uniósł brwi. Jego oczy błysnęły lekko srebrem.

– Słucham?

– Chcę jeszcze czegoś – powiedziała Fibonaccia. – Niczego wielkiego. Przysługi... poza tym układem z odpowiedzią i powrotem. Zgadzacie się?

– Kot w worku? – zachichotała Andy. – Niech ci będzie!

– Nie zgadzam się – wycedził Lew, ale dziewczynka podeszła do niego i ku zdumieniu Czwórki uwiesiła się na jego ramieniu niczym proszące o coś dziecko.

– Daj spokój, staruszku! – pisnęła i zatrzepotała rzęsami. – Będzie zabawnie! Co mówiłam ci o niespodziankach?

Lew westchnął.




Nie mieli wiele czasu.

Przybyły do sektora Blady Zastęp pojawił się tuż obok i jakby przeczuwając ich pragnienie ucieczki, nie wygłosił nawet swojego zwyczajowego komunikatu. Wyłonione z Wypalenia i Głębi upiorne okręty przez całe pół minuty nie robiły kompletnie nic, jakby przypatrując się swym ofiarom, które w pędzie uruchomiały liczniki na puszczonych przez Stripsów koordynatach.

A potem wystrzelił pierwszy grim.

Był to ów blady, martwy żar, który Ama już widziała. I owa nawiedzona światłość przeniknęła natychmiast przez jedną czwartą zebranych w sektorze statków.

– Siedemdziesiąt sześć sekund! – zasygnalizował nerwowo Gniazdowski. Część zebranych okrętów już otwierała Głębię i znikała w metaprzestrzeni, ale „Rozjemca” potrzebował nieco więcej czasu.

Ama kiwnęła głową.

– Proszę wejść w twardą stazę, poruczniku – rozkazała. – Ja zostaję na stanowisku.

Gniazdowski nie odpowiedział. Tert odwróciła się i zobaczyła, jak jej zastępca wstaje od konsoli i celuje w nią z paralizatora. Nie czuła i nie usłyszała samego wystrzału: nagle pochłonęła ją ciemność.

Porucznik nachylił się nad jej ciałem i podłączył do twardej stazy. Grim ponownie wystrzelił, zdejmując kolejną serię statków. Zostało niecałe trzydzieści sekund do otwarcia metaprzestrzeni.

– Proszę mi wybaczyć, pani kapitan – szepnął Gniazdowski, wracając na swoje stanowisko i przyspieszając proces skoku. – Ale starczy mi już tracenia kolejnych dowódców...

Dwanaście sekund później „Rozjemca” zadrżał i otworzył Głębię.




– Na początku pojawiają się aksjomaty – powiedział Lew. – Owa żywa informacja będąca niczym innym jak formą zaistnienia. Definiują one prawdopodobieństwo zaistnienia czegokolwiek i na ich podstawie tworzy się logiczna całość, będąca swoistą matematyką tego, co istnieje. Owe konsekwencje aksjomatów tworzą fizykę i matematykę. Rozważana struktura matematyczna przyjmuje tym samym interpretację fizyczną, strukturę materialną. Matematyczna przestrzeń Riemanna w ogólnej teorii względności zyskuje tym samym fizyczną interpretację w formie przestrzeni, a dokładniej: czasoprzestrzeni określonego modelu Wszechświata. W ten sposób chaos tworzenia wyraża się w matematycznej możliwości zaistnienia. To najprostsze podstawy.

– Przynudzasz, Lew – prychnęła Andy.

– To Maszyna, Andy – uciął mężczyzna. – Tłumaczę, odnosząc się do sposobu jej pojmowania.

– Maszyna? Już nie.

– Dobrze – mruknął Lew. – Ujmijmy to zatem w następujący sposób: ten odłam rzeczywistości, w który trafiłaś przez Głębię, de facto jeszcze nie istnieje, ale może zaistnieć. Chybocze się na granicy prawdopodobieństwa. Posiada aksjomaty, ale jego pojawienie się blokuje istnienie twojego Wszechświata. To w końcu jego całkowita odwrotność...

– To stąd zatem jesteście?

– Nie. To zresztą, czym jesteśmy, to oddzielna kwestia i jako taka miała nie być dyskutowana – uciął Lew. – Co za dużo, to niezdrowo, młoda damo. Jeśli jednak chcesz wiedzieć, cenimy to miejsce. Znajduje się nie tylko poza Głębią, ale i poza strefą oddziaływania Bladości. Głównie z tego powodu, że to, co jest tutaj, nie istnieje. Pozostaje zatem płynne i puste niczym lustrzane odbicie istniejącego świata. I nie interesuje tego, którego nazywacie Nieodwracalnym. Bądź co bądź, to miejsce jest w pełni odwracalne. Trudno o lepszą przestrzeń od tej, której nie ma. Czy taka odpowiedź ci wystarczy?

– Nie sądzę, żebym uzyskała lepszą, prawda? – skrzywiła się Fibonaccia.

– Raczej nie – rzuciła z uśmiechem Andy. – Czy mówiłam ci, że kogoś mi przypominasz? No dobrze. Powiedzmy, że to tyle. Mów więc, czego chciałaś, i zabieramy cię stąd.

– A Zbiór?

– To już problem tego, kto ich tu ściągnął. Decyzja w ich sprawie nie została jeszcze podjęta – wyjaśniła dziewczynka. – Wiem, do czego to zmierza, ale nie mam ochoty ustąpić – dodała, a w jej oczach błysnęły srebrne iskry. – To jednak potem. Mamy bardziej naglące sprawy. Czego zatem chcesz, Fibonaccio?

Czwórka zacisnęła pięści.

– Chcę natychmiast... – zaczęła, ale głos zadrżał jej mocno i mogła dokończyć dopiero po chwili: – Już... zaraz... odzyskać Piecky’ego Tipa!

– Młoda damo – odezwał się po chwili ciszy Lew – obawiam się, że przeceniłaś nieco nasze możliwości. Ujmijmy to w następujący sposób: a kto umarł, ten nie żyje.

– A przynajmniej powinien – dodała Andy.

– Dokładnie tak – zgodził się Lew. – Czy możemy zatem przystąpić do realizacji twojego powrotu?

Fibonaccia przymknęła oczy.

Przez dryfującą w nieistniejącej przestrzeni hiperboloidę przemknęło zauważalne drżenie. Zdławiony już wcześniej Newton usiłował wybełkotać protest, ale jego głos został ponownie stłumiony. Rdzeń zapulsował.

– Chwileczkę! – syknął Lew. – Nie rozumiesz, co powiedziałem?! To, czego pragniesz, jest kompletnie niemożliwe!

– Nic mnie to nie obchodzi! – wypaliła nastoletnia Czwórka. – Wysadzę ten przeklęty... – dodała, gdy nagle coś zabrzęczało w systemach statku. Nie była to zapowiedź wybuchu ani alarm, lecz ledwo dostrzegalne drgnięcie. Maszyna zawahała się.

– W ostatniej chwili! – zauważyła rozbawiona Andy. – No już, wystarczy. Wstrzymaj ten swój świeżo nabyty temperament. Lew?

– Co znowu?!

– Mamy naszą niespodziankę – stwierdziła dziewczynka. – Nie wyczułeś jej? Ja ją czuję. – Odwróciła się w stronę dziewczyny. – On wciąż tu jest, Fibonaccio. Płynie żyłami vinculum. Okaleczony i ślepy. Ale wciąż tu jest. Nie jest już może człowiekiem... ale chyba niespecjalnie ci to przeszkadza, co?

– Dom wariatów – skwitował zmęczonym głosem Lew. Ale Czwórka nie słuchała.

Powoli osunęła się na drżące, nagle osłabłe kolana.





Natenczas Severa, Pierwsza Prorokini, stanęła przed Tronem Gwiazd i spojrzawszy na Imperatora, rzekła: „Wszystkie twe dzieła niczym są wobec Tego, Który Nadejdzie. Jego dech będzie niczym śmierć, wzrok niczym lód próżni, a okręty niczym zepsucie gwiazdy. I nie ukryje cię Eden, Kokon Czasu, i nie ocali cię ambrozja przed tym, co nieuniknione, i przed tym, co musi przybyć... gdyż Ten, Który Nadejdzie, zjawi się poza czasem, poza miejscem i poza przestrzenią.


Kroniki Klanu Naukowego,

Proroctwa i legendy galaktyczne





Admirał Joseph Stunt szczerze nienawidził Liteona.

Na początku Wojny Naporu nie miał nawet pojęcia, że ktoś taki istnieje. Był zbyt zajęty potyczkami z Konsensusem, by zawracać sobie głowę takimi drobiazgami. Jego Flotylla Pierwsza o specyfikacji Monsun, znajdująca się nieopodal Błękitu – w Bliskim Ramieniu Trzech Kiloparseków w Przyczółku Głębinowym Jeden – stoczyła wiele walk z Obcymi i nie poniosła ani jednej porażki. Jego pancerniki, dowodzące podległymi dywizjonami krążowników, niszczycieli i fregat, siały zniszczenie w odległych systemach gwiezdnych, stopniowo wycofując się do swojego pierwotnego miejsca przeznaczenia – pobliskich układów Błękitnego Systemu.

Tymczasem walka z Konsensusem trwała, a sytuacja na froncie stawała się coraz bardziej tragiczna. Galaktyczne Siły Zbrojne traciły coraz więcej planet na rzecz Obcych, którzy w ekspresowym tempie przejęli Księstwa Graniczne i w zasadzie wszystkie znaczące układy w Ramionach Zewnętrznych. Przejęcie Ramienia Perseusza było tylko kwestią czasu, więc Stunt z zainteresowaniem wysłuchał propozycji świeżo upieczonego, młodego generałka, Piecky’ego Tipa. Miał potem o czym porozmawiać przy drinku holo z admirałami wyższego szczebla, stacjonującymi w Ramionach Wewnętrznych.

Tłuści, wypieszczeni przez lata leniwej służby oficjele co prawda sarkali na młodego dowódcę, ale Joseph postanowił go bronić. Wygłosił kilka cennych uwag o świeżej krwi młodych i wykazał drobny protekcjonalizm wobec tych z Admiralicji, którzy krzywili się na potencjalny kolejny awans Tipa. Młody, przekonywał Stunt, musi się wykazać. Młodość musi się wyszumieć. Który tam numer ma ta jego Flotylla? Piętnasty? I tak wysoko, to niemal numeracja Admiralicji... patrzcie państwo. Admirał Joseph lubił perorować, wygłaszać i oceniać przy dobrej whisky, zakrapianej najczystszą formą fluidu.

Rzecz jasna do czasu pojawienia się Liteona.

O tym konkretnym Obcym wiadomo było niewiele poza tym, że tak jak słynny Wybraniec Kayt Telses został stworzony na bazie jakiegoś ludzkiego, zapewne martwego ciała. Krążyły plotki o kimś z jednego z pierwszych zaatakowanych systemów – bodajże o Księstwie Gatlark. Nie było w tym nic nowego: Konsensus nie zwykł marnować dobrego surowca biologicznego, a o dawnej tożsamości Liteona mogło zaświadczyć holo: Obcy, pomimo swojego ewidentnie przekształconego ciała, zachował humanoidalne kształty i twarz brodatego mężczyzny z krótkim, czarnym kucykiem, i tylko jego oczy – wypełnione zgniłą zielenią – wyglądały obco i były kompletnie nieruchome.

– Consensus et pax – przywitał się standardowo, wyświetlając swe holo, gdy jego Trzon napotkał na broniącego linii przelotowej w NGC 3105 Stunta.

Gromada otwarta w gwiazdozbiorze Żagla nie miała może zbyt wielkiego znaczenia strategicznego, ale znajdowała się w Ramieniu Strzelca, głęboko w Systemach Wewnętrznych. Jako taka długo miała nie być atakowana przez Konsensus. Admiralicja starała się, by jej ludzie nie mieszali się do zbyt gorących konfliktów.

– Porozumienie i pokój – powtórzył upiorny Liteon, a jego oczy błysnęły zgniłą zielenią. – Porozumienie i pokój.

Dla admirała Josepha Stunta te słowa szybko okazały się najgorszym możliwym koszmarem.

Tego dnia udało mu się odeprzeć atak sił Konsensusu. Liteon jednak powrócił – i to z jeszcze większą mocą. Ponownie wyświetlił swój hologram i powtórzył swoje przesłanie, a Stunt zakrztusił się drinkiem. Tym razem udało mu się znowu przetrwać, ale z poważnymi stratami. Linia przelotowa w NGC 3105 została tym samym stracona, a to, co zostało z Flotylli Monsun, musiało udać się do pobliskich sektorów w Ramieniu Strzelca.

A był to dopiero początek.

Wyglądało na to, że Trzon dowodzony przez Obcego uwziął się na Flotyllę Pierwszą. Podczas gdy inne Floty Konsensusu walczyły z ludźmi w całej Wypalonej Galaktyce, Liteon latał tylko za Stuntem. Wśród załogi superpancernika „Fiona” zaczęły krążyć plotki o rzekomej więzi, łączącej obu dowódców – admirała i Obcego, który za życia był człowiekiem. Jaka była to więź, nie wiedziano, ale wydawało się pewne, że była chorobliwa. Joseph uciekał więc po Galaktyce, a Liteon pędził za nim przez gwiazdy, doprowadzając admirała do białej gorączki.

Doszło do tego, że jego przemieniona twarz śniła się już Stuntowi po nocach, a zimne Consensus et pax powodowało ciarki na plecach. Dlaczego się na niego uwziął? Czego chciał? Nie wiadomo. Ważne było to, że nie odstępował admirała i śledził go po każdym możliwym punkcie skokowym. A coraz bardziej zdenerwowany Stunt, choć starał się trzymać fason, czuł się gorzej i gorzej. I nie pomogło mu nawet rozwiązanie upiornej zagadki.

– Program treningowy Zjednoczenia – wyjaśnił mu pewnego dnia jego zaufany steward Mateusz Kuć. – Ten, co brał pan w nim udział, admirale. Leciało to Strumieniem jakieś.... piętnaście błękitnych lat temu. Pięknie pan wtedy wyglądał... w kombinezonie generała, z takim piórkiem...

– Co ty znowu pieprzysz, Kuć! Jakim piórkiem?!

– Niech się pan nie denerwuje... no ten program, co pan gadał o Zjednoczeniu, kosmosie... eeee... o chwale gwiazd i zalecał pan te ćwiczenia, co je nazwali... eee... „Mordęgą Stunta”.

– Jak nazwali? Wyrażaj się jaśniej, człowieku! Oszaleję z wami wszystkimi!

– Musiało to trafić na Gatlark, panie admirale... to były te, no... takie fizyczne i psychiczne ćwiczenia żołnierzy, pamięta pan? Prezent dla Księstw Granicznych...

– Nic nie pamiętam!

– No, ale były. Strasznie dały ludziom w kość, bo bardzo się spodobały dowódcom z tych granicznych systemów. I pewnie dlatego on pana tak zapamiętał... przez te ćwiczenia, rozumie pan... przez tę „Mordęgę”.

– Bzdury! – żachnął się Stunt, ale rzeczywiście coś mu zaświtało. – Głupoty! Nie chcę więcej słyszeć o żadnych ćwiczeniach, zrozumiano?!

Niestety, następnego dnia znowu dogonił ich Trzon Liteona, który ponownie wpatrywał się z holo w swojego przeciwnika, i admirał pomyślał, że dostrzega u Przemienionego coś na kształt pełnego pogardy uśmiechu. To wystarczyło, by zarządził wycofanie swych sił wcześniej niż zwykle.

A potem padł Synchron i zmieniło się wszystko.

Joseph nie był na tyle nierozsądny, by ryzykować uruchomienie podejrzanego programu o nazwie „Brzytwa topielca” w momencie, gdy flotylla nie mogła liczyć na wsparcie ze strony sieci. Jego obawy potwierdzały doniesienia komputerowców i astrolokatorów: czymkolwiek był ów program, mógł z pewnością doprowadzić do zagubienia się w Głębi, tym bardziej że specjaliści nie potrafili rozszyfrować jego danych lokacyjnych. Cóż... Stuntowi pozostawało więc błąkać się po układach gromady kulistej w gwiazdozbiorze Warkocza Bereniki – a konkretnie Messiera 53 w Ramieniu Centaura, około pięćdziesięciu ośmiu tysięcy lat świetlnych od Terry. Trwało to bardzo długo – tyle, by zdesperowana załoga zaczęła w końcu przebąkiwać o konieczności użycia programu, by pokonać przeciągającą się bezczynność. Ale w chwili, gdy sytuacja stała się naprawdę napięta, przybył Trzon.

Admirał Joseph Stunt powitał przybycie Konsensusu w Sali Operacyjnej „Fiony”, trzymając w dłoni swojego ulubionego drinka. Wiedział, co zaraz zobaczy, dlatego golnął potężnego łyka i prychnął, mrużąc oczy do wyświetlonego holo.

– Consensus et pax – przywitał się spokojnie Liteon. – Porozumienie i pokój.

– Wiesz, gdzie możesz je sobie wsadzić?! – ryknął podpity Stunt.

– Panie admirale...! – syknęła jego pierwsza zastępczyni i pierwsza pilot „Fiony”, generał Sibia Talk. – Załoga...

– W dupie mam załogę! – wychrypiał Stunt, nie zwracając uwagi na to, że cały zgromadzony w SO personel patrzy na niego z wyraźnym przestrachem i niesmakiem. – Myślisz, że nie wiem, co ci chodzi po głowie?! – zwrócił się ponownie do holo. – Ćwiczonka cię zabolały, co?! Tak żeś se zapamiętał, skubany! Ja ci zaraz...!

Ale żadnego „zaraz” nie było.

Obecne w Messier 53 Wypalenie rozbłysło nagle Głębią i w sektorze pojawiła się flota, której cała Flotylla Pierwsza nigdy jeszcze nie widziała. Znacznie większa od osłabionej ciągłymi atakami flotylli ludzi, a nawet od wzmocnionego posiłkami Trzonu Liteona, wyglądała niczym parada umarłych przed wiekami okrętów.

Najwięcej było tu statków Widm, prowadzonych przez jeden szczególnie duży superpancernik... lub jednostkę tonażowo podobną – wyglądającą niczym rozpostarte dłonie połączone ze sobą nadgarstkami. Ale był to tylko jeden ze statków. Leciały tu też jednostki wyglądające jak utkane ze stężałego cienia, okręty ciągnące za sobą fale głębinowych Widm i przynajmniej jeden, trzymający się jakby z boku ponaddwudziestokilometrowy tytan, kojarzący się z czarnym, żeglującym w kosmosie miastem.

– CHWALMY BLADEGO KRÓLA – zagrzmiało w SO, a Stunt pisnął i upuścił drinka.

W kilka sekund później rozpętało się piekło.

Admirał Joseph Stunt tak właśnie miał zapamiętać ów chaos: koszmar, w trakcie którego usiłował jednocześnie zapanować na swoim okrętem, jak i pozostałymi jednostkami flotylli. Łączność wciąż szwankowała, ale admirał zachował na tyle rozsądku, by zarządzić manewry unikowe i chowanie się za jednostkami Konsensusu.

Dopiero po jakimś czasie zrozumiał, że nikt do nich nie strzela.

Przybyła z Wypalenia flota skupiła się na Konsensusie ze śmiertelną, godną podziwu precyzją. Trzon został zalany dziwnym, bladym światłem i pasmami zagadkowej Czerni. Część obcych jednostek zginęła natychmiast, przepalona ową Bladością, podczas gdy druga zdawała się zatracać swe istnienie i powracać, ale w strukturze widmowej.

Patrzący na to wszystko Stunt też na przemian drżał, zastygał, bladł i czerwieniał. Było to kompletne szaleństwo. Dookoła kłębili się ludzie, podczas gdy ich admirał z wolna tracił rezon. Odzyskał go w momencie, gdy w SO wyświetlił się znowu obraz Liteona. Obcy już się nie odezwał, lecz wpatrywał w admirała tak przenikliwie, że Joseph wybełkotał coś niezrozumiale i odwrócił wzrok.

W tym samym momencie rozbrzmiał alarm i flagowy statek Trzonu, niosący swego obcego dowódcę, grzmotnął we „Fionę”.

Tak prostej kolizji dałoby się uniknąć, ale trudno ją było przewidzieć w chaosie bitwy. Chwilę, która rozegrała się później, admirał Stunt miał zapamiętać do samego żałosnego końca: krzyki, wybuchy, alarmy, czerń za dziurawym poszyciem i – przede wszystkim – holo Liteona wpatrujące się w niego, jakby Przemieniony nie widział już nic poza swym znienawidzonym admirałem.

„Fiona” wystrzeliła kapsuły ratunkowe, a obecne w układzie resztki dawnej Flotylli Pierwszej zaczęły uruchamiać „Brzytwę topielca”. To jednak nie interesowało tego, który dowodził Bladym Zastępem. Żałosne stateczki ludzi nie zaprzątały jego myśli. Interesował go jedynie Konsensus, po którym wkrótce nie został nawet ślad.




Prosiła o spotkanie, ale Tartus nie miał ochoty iść.

Wciąż nie mógł pojąć, jakim cudem wciąż udaje mu się zakładać na siebie próżniówkę i opuszczać „Ciemny Kryształ”. Za każdym razem, gdy miał to zrobić, trzęsły mu się ręce. Nic dziwnego. W trakcie każdej takiej wyprawy miał wrażenie, że nigdy już nie wróci na pokład skokowca.

To, że „Ciemny Kryształ” nie został do tej pory wcielony w część Bladego Zastępu, uspokajało go – ale nie na długo. Miał wrażenie, że balansują na ostrzu noża, że chyboczą się na skraju przepaści. Kawałek dalej ziała otchłań. Czemu pozwalają im trwać? Dlaczego nie zainteresują się napędem, który nie istnieje? Czy obawiają się jego eksplozji wskutek jego poznania, tak jak mówiła ta cała wyssana z palca Andy? Nie wiedział i w sumie nie chciał wiedzieć. Na razie musiał zrobić tylko jedno: dotrzeć na pokład „Klątwy”.

– Opiekuj się Małą i Głodem – wyburczał do obecnej w śluzie Ciotki. – I nie pozwól, żeby Gam wlazł ci na głowę.

– Tak, Tartusie Fimie. – Holo zwichrowanej SI kiwnęło głową. – A przyprowadzisz ją? Wróci?

– Nie sądzę – mruknął, naciskając przycisk hermetyzowania śluzy, by po chwili ponownie spojrzeć w znaną sobie czerń przetkaną Wypaleniem, echami głębinowymi i srebrnymi punktami gwiazd. Oraz przede wszystkim wrakami statków Konsensusu. Z tego, co wiedział, była to już piąta jego flota.

Szybko poszło.

Odczepił buty magnetyczne i poszybował w przestrzeń. Widoczna nieopodal „Klątwa” czekała na niego z otwartym hangarem. Wygodniej niż zwykle, pomyślał, ale nie poprawiło mu to humoru. Szerokie wejście na widmowy okręt zbyt przypominało mu martwe, głodne usta.

Kilka minut później wylądował wewnątrz i doczepił się butami do posadzki. Przeszedł go dreszcz – powierzchnia była migotliwa, przelatywały po niej widma. Kilka razy zdawało mu się nawet, że z głębinowego tła wychodzą jakieś sylwetki – choćby jego żony i córeczki – ale cienie nie podchodziły do niego, nie wypowiadały jego imienia i nie namawiały go do chwalenia Bladego Króla.

Nie ma jak znajomości.

Sapnął i zaczął iść, starając się nie patrzeć na czekającego na niego Zimnego. Te przerażające, martwe istoty nigdy go nie zaatakowały, ale nie miał ochoty sprawdzać, co się stanie, jeśli będzie ociągał się w podróży. Na szczęście tak jak ostatnim razem Zimny – tym razem była to chyba martwa od wieków, odziana w bojowy kombinezon kobieta – nie zwrócił na niego szczególnej uwagi. Zamiast tego odwrócił się tylko i ruszył jednym z przestronnych, połączonych z hangarem korytarzy.

– Ażeby cię Plaga wzięła... – mruknął Fim. Przyspieszył nieco kroku.

Stojące w hangarze trupy dawnych statków – złotych, zniszczonych promów i jednostek wyglądających na niewielkie próżniopławy Imperium Galaktycznego – górowały nad nim niczym zapomniane nagrobki. Pokrywał je stary lód – szron próżni, oddech Bladego Króla.

Tartus szybko zorientował się, że tym razem ma udać się w inne miejsce.

Ostatnio trafił do czegoś, co skojarzyło mu się z salą tronową. Dziś prowadzący go Zimny – czy raczej Zimna – skręcił w odnogę starego korytarza i idący za nim Tartus wstrzymał na moment oddech. To, co zobaczył, sprawiło, że przeszły go ciarki.

W widocznym w oddali końcu korytarza widać było część maszynową.

Nie byłoby w tym nic dziwnego, gdyby nie fakt, że ów fragment wyglądał kompletnie inaczej niż typowa znana mu maszynownia. Być może niegdyś była to prosta, staroimperialna konstrukcja, lecz teraz została przekształcona – i to bardzo.

Po pierwsze – co widział coraz wyraźniej, idąc za Zimną – pokrywał ją lód i szron. Wielkie tłoki, rury, szydła i fragmenty nieznanych mu sprzętów spowite były mrozem, który zdawał się trzymać wszystko w kupie i łatać co bardziej zniszczone i skorodowane ze starości fragmenty. Całe ściany pokrywały mechaniczne grawery i części, których funkcji mógł się tylko domyślać. To panopticum obracało się, poruszając leniwie z trzaskiem Białego Szumu, drgając od powłoki widmowej i delikatnych przepięć zimnych prądów.

Ale nie to przejęło go grozą, lecz ciała – wkomponowane we fragmenty sprzętów i dostosowane do zapchania mechanicznych dziur. Nie były to wyłącznie ciała Zimnych, wystawionych przez wieki na działanie próżni i czerni Sagittariusa A, lecz zwłoki powyciąganych z próżni ludzi Zjednoczenia i Obcych, domontowane tu niczym części jakiegoś ponurego fresku, ożywiające na moment, gdy tylko przeszedł przez nich lodowaty prąd. Widok był zarówno groteskowy, jak i upiorny, bo Fim z trudem mógł uwierzyć, by martwe ciała przydawały się tu do czegokolwiek oprócz budzącego grozę i obrzydzenie przedstawienia.

Sepetes, uznał. Plagowy, popieprzony na umyśle trup baronowej. Szedł o zakład, że był to jej kolejny poroniony pomysł aranżacji wnętrza – tak samo chory jak wtedy, gdy widząc go po raz pierwszy, zaproponowała, by zrobić z niego „chodzącą atrakcję”. Na szczęście na propozycji się skończyło; po prostu o tym zapomniała.

Tok jej myślenia jednocześnie brzydził go, ciekawił, jak i przerażał; cokolwiek robił z człowiekiem Blady Zastęp, efekt był kompletnie niezrozumiały. Sepetes nie myślała: jej słowa były niczym innym jak losowym odbiciem konwulsji dawnych pragnień. Można było zaryzykować stwierdzenie, że działała instynktownie, opierając się na jakimś wewnętrznym przymusie, a reszta to już tylko artefakty martwych odruchów, pozostałości niegdyś żywego umysłu i ciała. I pomyśleć, że kiedyś uważał, że największym wyzwaniem jest rozmowa z Elohim...

Nie to było jednak najgorsze, a fakt, że Sepetes oczekiwała podobnego zachowania od Kirke.

Nieważne, na razie nie miał do tego głowy. Przymknął nawet oczy, przechodząc obok maszynowego horroru. Wskaźniki na hełmie już zapalały się na zielono – prastare generatory tlenowe najwidoczniej znowu zaczęły pracować pełną parą – ale Tartus nie miał jeszcze ochoty na zdjęcie bańki. Nie chodziło nawet o kwestie bezpieczeństwa – po prostu powietrze na „Klątwie” za bardzo pachniało śmiercią.

Winda, zrozumiał po chwili, gdy Zimna stanęła pod ścianą maszynową i dotknęła jednego z pokręteł. Coś zazgrzytało i powierzchnia zaczęła się formować, tworząc mechaniczną wnękę. Sporej wielkości kapsuła zjechała w dół, a gdy stanęła już przed Fimem, rozsunęła się, ukazując ciemne wnętrze.

– Mam włazić, co? – spytał ochryple, ale Zimna nie odpowiedziała. Jej zadanie już się skończyło: stała teraz nieruchomo niczym posąg i patrzyła na niego czarnymi dziurami oczodołów.

Nie licząc samej popękanej twarzy, pokrytej lodowatym uściskiem próżni, te oczy fascynowały najbardziej. Patrząc w ciemne, rozedrgane plamy miało się wrażenie, że spada się w otchłań, a mózg powoli się wyłączał.

– Dobra – mruknął Fim. – Jadę. – Przeszedł przez próg, a zanim drzwi windy się zasunęły, przełamał się wreszcie i rzucił: – Przynieś nam, kochana, piwo. Zimne, jeśli łaska.

Zimna nie odpowiedziała. Tuż przed zamknięciem windy miał jednak wrażenie, że otwiera lekko martwe usta i wydobywa się z nich cichy, lodowaty trzask Białego Szumu.

Wzdrygnął się.

Winda jechała wyjątkowo długo. Kilka razy stanęła i Tartus miał wrażenie, że już nie ruszy. Przez jej małe, zaśniedziałe od starości okno widział niewiele, ale to wystarczyło, by wyrobić sobie zdanie o wnętrzu „Klątwy”. Niegdyś musiała to być rzeczywiście jedna z Dłoni, jak rzekomo nazywano najlepsze statki Imperatora. Dziś przypominała cmentarzysko ściśnięte próżnią. Widział je w wielkich salach, których silosy maszynowe wyglądały niczym złote, zniszczone monumenty, w popękanych, nieuczęszczanych od wieków promenadach, przypominających cmentarne aleje, i w dziurawych fragmentach pokładów, których nic nie chroniło przed wdzierającą się do środka czernią Przestworu.

W końcu elewator stanął, drzwi otworzyły się, a Tartus Fim wyszedł na złotą, zaśniedziałą i popękaną posadzkę. Odpiął hełm i położył go delikatnie obok wejścia do windy. Spocił się mimo chłodu i tak jak ostatnim razem zaczęła boleć go głowa. Połknął zapobiegawczo schowaną dawkę środka przeciwbólowego i rozejrzał się.

Był w wejściu do kosmicznego terrarium.

Tarasy widokowe widział kilka razy na prywatnych żaglowcach turystycznych lub ekskluzywnych astrojachtach TransLinii. Jeden z najlepszych z nich, o nazwie „Albatros”, miał rzekomo cały pokład stworzony z neoszyby, który był w zasadzie barem z licznymi rozrywkami dla najbogatszej klienteli. Miejsce, ku któremu zmierzał, okazało się mniejsze, ale – pomimo starości – deklasowało go w stu procentach.

Prowadziły ku niemu krótkie, złote schody, ale kiedy tylko wdrapał się po stopniach, znalazł się w olbrzymiej kopule, podpieranej przez neozłote wsporniki i cienkie, szkieletowe żyłki. Rosły tu skamieniałe już drzewa, usytuowane pomiędzy blatami wewnętrznych kantyn, stanowisk komputerowych i postumentów, których znaczenia mógł się tylko domyślać. Największa z konstrukcji stała w centrum tej wielkiej sali i była olbrzymią, postawioną na podeście obręczą – teraz co prawda wyłączoną, ale nawet Fim mógł przeczytać stary, wygrawerowany na niej napis: Fenestram Contactus. Tuż nad nią wisiała nieużywana macka GCM – głównego centrum motorycznego okrętu.

– Tutaj.

Głos był cichy, ale mocny – przesiąknięty lodem – i Tartus poczuł, że niemal ciągnie go do wyznaczonego miejsca. Zauważył to już w trakcie pierwszego spotkania: niemal przemożny magnetyzm zawarty w jej słowach, jakby wibrowały od chłodnego echa. Przyśniła mu się wtedy – w nocy, gdy próbował uspokoić myśli po tym, czego się od niej dowiedział – i sen pozostawił w nim ból, przysłaniający jakąś dziwną, nieuświadomioną tęsknotę.

Przyspieszył kroku.

Blada Księżna siedziała na jednym z siedzisk, usytuowanych tuż przy nanitowej szybie tarasu. Ciągnął od niej chłód – choć w odróżnieniu od lodu Zimnych był on nawet przyjemny. Na jej skórze w odcieniu delikatnego błękitu połyskiwały szronowe tatuaże – niczym misternie ułożone żyłki. Sepetes wybrała dla niej dziwny strój, będący poszarpanymi resztkami jej starego kombinezonu, doczepionymi elementami nowego i fragmentami łączy odpowiedzialnych za wpięcie do GCM „Klątwy”. Nadawało mu to nieco schizofreniczny, gotycki wygląd.

Fim stanął, a Bloom uniosła ku niemu swe migdałowe oczy. Zawsze była ładna, ale teraz stała się piękna i przesiąknięta potęgą Bladości. Świadomość tego, co jej zrobiono, łamała serce.

– Jak się masz? – spytała.

– Przyniosłem twój Pazur, tak jak prosiłaś – powiedział, wyciągając schowaną w kombinezonie starodawną i, jak twierdziła Kirke, nie do końca pochodzącą z ich świata broń. – Trzymaj.

– Dziękuję. – Zabrała podarunek, chowając go do doczepionej z boku stroju kabury. – Ale nie o to pytałam. Chciałam wiedzieć, jak się trzymasz.

– Ujdzie. A jak ma się Sepetes? – spytał czujnie. – I Zimni?

– Nikogo tu nie ma – odpowiedziała, od razu wyłapując, o co mu chodzi. – Sepetes trudno czasami przekonać, ale jesteśmy sami. Co do Zimnych... nie ma co się nimi przejmować. Chyba nie rozumieją nawet pojęcia „zdrada”.

– Jesteś dość pewna...

– Muszę. – Wzruszyła ramionami i ten zwykły ludzki gest sprawił, że na moment dojrzał dawną Kirke. – Zresztą, gdyby się kiedykolwiek dowiedzieli, jak bardzo spieprzyli sprawę, już bym nie żyła.

– Świetnie – skrzywił się Fim. – No dobrze. Zatem jestem. Może teraz powiesz mi wreszcie, kiedy możemy wiać?

Kirke odwróciła się.

Patrzyła za neoszybę tarasu i Tartus też zerknął w otchłań sektora Messier 53. Widoczna w nim mgławica była okrągła i jasna, ale jej piękny widok przysłaniały wirujące wraki floty Konsensusu. Były ich setki, mniejsze i większe kawałki adsorpów, wirofagów czy patogenów. W jednej z ostatnich decyzji Liteon zdecydował się na utworzenie Skażenia Trzeciego Stopnia, ale jego formowanie zostało brutalnie przerwane przez uderzenie Bladości grimu. Wielki, wysysający życie snop uderzył w łączące się struktury i przekręcił je na nice.

– Tylko piętnaście procent okrętów Konsensusu zostało przemienionych w Widma i dołączyło do Bladego Zastępu – powiedziała cicho Blada Księżna. – Dowodzący patogen Trzonu został zniszczony przy zderzeniu z superpancernikiem ludzi. Zastępy Zimnych przeszukują obecnie wrak patogenu. Sepetes jest zainteresowana odnalezieniem Przemienionego. Wszystko jej jedno: żywego czy martwego. Mam nadzieję, że go nie znajdą. Widziałam przekazy holo, puszczane przez niego na „Fionę”. Podobno był kiedyś człowiekiem... raz mu to już zrobiono i myślę, że wystarczy.

– Pytałem, kiedy możemy stąd spieprzać, Bloom.

Kirke odwróciła się od neoszyby i spojrzała na handlarza. Jej blada, chłodna twarz była pozbawiona wyrazu.

– Byłoby świetnie, prawda? – spytała. – Na „Ciemnym Krysztale” z tobą, Małą, Ciotką, Gamem i Głodem. Szybkie wyjście pod pozorem inspekcji i Aktywacja Nadświetlnej. Przy odrobinie szczęścia mielibyśmy szansę. Niestety, właśnie tej odrobiny nam zabraknie.

– Tak? A to czemu?

– Przez grimy.

Tartus nie odpowiedział. Ale Kirke zrobiła to za niego.

– Jakim cudem to wiem, prawda? – szepnęła. – O to chciałeś spytać? Cóż, to proste. Nie jestem tak bezpieczna, jak myślałam. To, co znajduje się na grimach, to nie Zimni ani Zmarli. To Blade Dzieci, czymkolwiek one są. Nie dadzą się tak łatwo omamić, a przynajmniej nie na tak długo, jak bym chciała.

– Nie możesz być tego pewna... – zaprzeczył, ale Blada Księżna pokręciła głową.

– Nie muszę być. Ta część Bladego Zastępu to moja Zwierzchność. Głównie widmowa. Większość moich grimów została przekazana nowemu Heroldowi, którego Sepetes nazywa Legionem. Nawet Potępiony nie ma tak wiele Bladych Dzieci, a wiem, że lecą do mnie kolejne. Wygląda na to, że Blady Zastęp główne zagrożenie upatruje w Maszynach i Obcych, a ja zajmuję się przecież Obcymi. Te grimy wciąż tu zatem są, tak samo jak ereby. I potrafią mnie wyczuć, Fim. Tak jak wyczuwam je ja.

– Jak to: wyczuć?

– Pomyśl o mnie jak o wirusie w inkubacji. Genohakerskim wtręcie, którego wprowadzono w system, wierząc, że jest programem. Na razie tkwię więc tam, gdzie pragnęli mnie mieć, i wypełniam swoje zadanie. Ale wystarczy, że skonkretyzuję myśl o ucieczce... – Zawahała się. – Nie wiem, jak to wytłumaczyć... dość, że będzie wtedy po nas. Nie chodzi nawet o myśl, bo ona ich nie interesuje, a o czyn. To, że przestanę myśleć, a zacznę działać.

– Głupoty – skwitował Tartus. – Nie możesz być tego pewna.

– Ale jestem – zaprzeczyła. – Coś we mnie zmienili, choć nie tak, jak planowali. Myślisz, że wcześniej bym tak kombinowała? Szczerze wątpię... i nie chodzi tu tylko o strategię. Poza tym... poza tym nie mogę odejść. Nie teraz. Nie w momencie, kiedy mam pod ręką jedną trzecią Bladego Zastępu, który mogę odciągnąć jakoś od zabijania ludzi.

– I to niby jest mniej ryzykowne niż ucieczka?

– Nie, nie jest. To nieco bardziej subtelne. Mogę tu wpływać na strategiczne decyzje, twierdząc, że ludzka rasa jest nieistotna, że sama zginie, że już jest jak rozdeptana drobina. Zresztą po tym, co już się stało, Fim... muszę zrobić to, co należy. Rozumiesz?

– Po co mnie zatem znowu wezwałaś? – syknął Tartus. Kirke przymknęła oczy. Westchnęła, a z jej bladych, dotkniętych chłodem ust wydostał się maleńki obłoczek pary.

– Ponieważ chcę, żebyście odlecieli.

– Nie – odpowiedział po dłuższej chwili milczenia. – Plaga, Bloom... kiedyś bym na to poszedł. Wiesz, że tak. Ale nie teraz. Nie zostawimy cię tu. Koniec, kropka.

– Nie będziecie mieli wyboru.

– Tak? A to niby czemu?

– Pokażę ci – oznajmiła, wstając z siedziska. – Chodź.

Tym razem podróż była znacznie krótsza. Blada Księżna stanęła przed olbrzymią obręczą i powoli weszła na postument. Dotknęła dłonią grawerów i nagle coś zatrzeszczało. Tartus cofnął się, ze zdumieniem widząc, że prastara technologia wypełnia się błękitem. Wyglądało to jak błyszcząca tafla wody, ale składało się z energii i czegoś jeszcze, zupełnie jakby na powierzchnię nałożono nakładkę głębinową.

– Okno Kontaktowe – wyjaśniła Bloom. – Można obejrzeć niemal każdy fragment Wypalonej Galaktyki, pod warunkiem że dotarła tam Głębia lub Wypalenie. Nie mam tylko możliwości podejrzenia powierzchni planet, chyba że połączę się z innym Oknem. Zdziwiłbyś się, ile ich jeszcze pozostało. Patrz – dodała i przesunęła dłonią nad obrazem, który wypełnił się nagle głęboką czernią. – Widzisz?

– Co to? Czarna dziura?

– Tak. To Sagittarius A, supermasywna czarna dziura w galaktycznym centrum – wyjaśniła chłodnym, powodującym ciarki głosem. – Niemal czteromilionowa masa terrańskiego Słońca i przynajmniej minuta świetlna średnicy. Matecznik Bladego Króla. Kiedy pojawiły się pierwsze fragmenty Bladego Zastępu... sam początek jego floty, Blady Król przebudził się. Ja go przebudziłam – dodała i na oczach Tartusa cały widoczny w Oknie Kontaktowym obraz wypełnił się nagle niezliczonymi punktami martwych świateł: jednostkami Bladości. – A on zaczął wydostawać się na zewnątrz.

– Nie rozumiem... jest tu przecież, co nie? – wychrypiał handlarz.

– Nie – zaprzeczyła Blada Księżna. – Jest powolny, tak bardzo powolny... ale czuję, jak nadchodzi, Fim. Czuję, jak wydostaje się na powierzchnię. Robi to dość ślamazarnie, nie śpiesząc się... ale wiem, że gdy już przybędzie, będzie chciał mnie zobaczyć. Chce mnie dotknąć, Tartus... – dodała i nagle na jej zimnych policzkach pojawiły się łzy. – Chce na mnie spojrzeć. A ja nie chcę, żebyście tu wtedy byli.

– Kirke...

– Mogę was uchronić przed Sepetes – powiedziała. – Mogę was schować przed całą plagową Zwierzchnością... ale nie mam najmniejszej możliwości, żeby ocalić was przed Bladym Królem.





A gdy się skończy tysiąc lat, z więzienia swego szatan zostanie zwolniony. I wyjdzie, by omamić narody z czterech narożników ziemi, Goga i Magoga, by ich zgromadzić na bój, a liczba ich jak piasek morski. Wyszli oni na powierzchnię ziemi i otoczyli obóz świętych i miasto umiłowane; a zstąpił ogień od Boga z nieba i pochłonął ich. A diabła, który ich zwodzi, wrzucono do jeziora ognia i siarki, tam gdzie są Bestia i Fałszywy Prorok. I będą cierpieć katusze we dnie i w nocy na wieki wieków.


Apokalipsa św. Jana, fragment,

Kościół Starych Religii, Era Terrańska





Patrząc na to z ludzkiej perspektywy, Automatyczny Reprogramat Oscylacyjny doznał szoku. Z perspektywy maszynowej zaś – niebezpiecznego przepięcia.

Przemieniony, Wybraniec i electi Kayt Telses kaszlał ciężko, wypluwając ślinę zmieszaną z zielonkawą krwią. Oparł się ręką o słup, do którego był przedtem przytwierdzony, a jego częściowo przekształconym ciałem wstrząsał silny dreszcz.

– Mów...mówiłem coś... – wychrypiał wreszcie. – Do ciebie... ty metalowa beczko. Słyszałeś?

– Słyszałem, electi...

– Electi-pierdziekti... Nie nazywaj mnie tak! Masz do mnie mówić tak, jak należy!

– Proszę o wybaczenie... Wybra... kapitanie Telses.

– Znacznie lepiej – mruknął starzec, schylając się po swoje gogle i przyglądając się z niesmakiem pokrywającemu je śluzowi. – Wysil teraz tę swoją maszynową mózgownicę i racz powiedzieć, gdzie, u Plagi, jesteśmy!

– Na Tworze, kapitanie Telses – wybrzęczał natychmiast Aro. – To główna... baza operacyjna konglomeratu Obcych ras, znanych jako Konsensus.

– I co ja tu robię?

– Został pan przejęty w trakcie operacji uzyskiwania danych na temat pańskiego statku, odtworzonego dla potrzeb badań. Interesowała się nim sekta Zbioru, poszukująca informacji o ludzkim transgresie Natriumie Ybessenie Gatlarku. Odtworzony „Płomień” został wówczas przemieniony w wiropeks, a pan i pańska załoga porwani przez Konsensus. Pamięta pan?

– Tak... – mruknął Kayt. Przez moment mignęła mu przed oczami twarz aroganckiego Deta, Przedstawiciela Zbioru. – Ktoś z moich ludzi... przeżył?

– Niestety, nie wiadomo mi wiele na ten temat – przyznał Aro. – Jeśli jednak ktoś przetrwał, został Przemieniony, tak jak i pan. I możliwe, że dowodzi teraz jednym ze statków Konsensusu.

Telses skrzywił się. Powoli, w zamyśleniu wytarł gogle o resztki zwisającego z niego kombinezonu. Kiedy spojrzał ponownie na Maszynę, w jego oczach coś błysnęło, ale trwało to tylko moment. Założył gogle.

– Dlaczego ja zatem nie jestem na jakimś plagowym statku? – spytał nieco ochryple. – Czemu jestem w tej... bazie?

– „Płomień” nie był jednym z pierwszych statków przekształconych przez Konsensus, ale Kraniec uznał, że jest pan najlepszym z możliwych kandydatów do kontaktów z ludzkością.

– Jaki znów Kraniec?

– Główna siedziba Obcych poza Granicą Galaktyczną – wyjaśnił Aro. – Dowodząca Tworem i wypełniona Myślą.

– Banialuki! – prychnął stary czarownik. – Jaką znowu Myślą? Co to za bełkot?

– Nie posiadam dokładniejszego tłumaczenia – przyznała Maszyna. – Niewiele też wiadomo mi na ten temat. Przypuszczam, że chodzi o Myśl Ukształtowanych.

– Ukształtowani? A co to za nowe plagostwo?

– Może pan ich nazywać Pielgrzymami – sprecyzował Aro. – Występują pod taką specyfikacją w zachowanych informacjach Sieci Galaktycznej. Określa się tam ich jako starożytną rasę wędrującą po całej Galaktyce i zainteresowaną kontaktem międzygatunkowym, jako jedna z niewielu ras kseno. Przypuszcza się, że są odpowiedzialni za...

– Wystarczy. – Telses kaszlnął ponownie. – Mam dosyć... – Starzec odsunął się od słupa i zaczął rozglądać po pomieszczeniu. – Obrzydliwe – uznał po chwili. – Wygląda jak żołądek z odbytem na kosmos. – Machnął ręką w kierunku Obrazu. – To jakieś centrum operacyjne?

– Niezupełnie. Jeśli pan pozwoli, wytłumaczę... – zaczął Aro, ale ponownie nie było mu dane dokończyć. – Chwileczkę...

– Co znowu?

– Nastąpi kontakt z Krańcem – odparła nieco zaskoczona Maszyna. – Połączenie wizyjne. Proszę czekać.

– Na co znowu mam czekać? – spytał równie skonsternowany Telses. – Ktoś może mi wreszcie łaskawie powiedzieć, co tu się, do Plagi, wyprawia?!

Aro nie odpowiedział. Kayt otworzył usta, by rzucić kolejną ciętą uwagę, ale w tym samym momencie Obraz zaczął się zmieniać.

W gruncie rzeczy trudno było określić charakter owej zmiany. Jedna ze ścian zaczęła się nagle przekształcać w ruchomą, nieforemną płaskorzeźbę. Jej kształt falował lekko, aż zaczęła przypominać fizjonomię, której wygląd natychmiast skojarzył się kapitanowi z czaszką pokrytą fragmentami skóry i mięśni. Coś płonęło w jej oczach – małe ogniki, przedstawione jako pulsujące zabarwienia powierzchni.

Kayt wzdrygnął się.

– Seth Trolt – zatrzeszczała płaskorzeźba. – Seth Trolt.

– Jaki znowu Seth? – zdziwił się Telses.

– Ukształtowani utożsamiają ludzkość z pierwszym człowiekiem, z którym nastąpił pełny kontakt oparty na porozumieniu – wytłumaczył pośpiesznie Aro. – Reszta rozpatrywana jest jako jego genetyczny wariant, co w gruncie rzeczy jest całkiem rozsądnym...

– Nie jestem żadnym Sethem Troltem! – przerwał mu starzec. – Ej, ty...! – rzucił, zwracając się do płaskorzeźby. – Jeśli chcesz pogadać, masz się do mnie zwracać „kapitanie Telses”! Zrozumiałeś?

– Koniec – odpowiedział wciąż kształtujący się obraz. – Wezwanie Trójkąta. Konieczność poddania. Koniec, Seth Trolt Kapitanie Telses. Rozpad Jedności. Skupienie w aparatus Madella Nox. Trójkąt. Triangulum. Pożegnanie.

– Nic z tego nie rozumiem – skrzywił się Kayt. – Jeśli mamy sobie pogadać, masz ściągnąć moją załogę i odkręcić to, co z nimi zrobiliście!

– Ekstynt. Przybycie – kontynuował Kraniec. – Nox. Pożegnanie.

– Moment! – Telses uniósł dłoń. Płaskorzeźba umilkła. – W ten sposób do niczego nie dojdziemy. To jakiś ksenobełkot. Aro?

– Tak, kapitanie Telses?

– Tłumacz, co to cudo wymamrotało. Dasz radę?

– Tak, kapitanie Telses – przyznała Maszyna. – Po przejęciu „Płomienia” dokonano we mnie odpowiednich zmian. Nie licząc usunięcia parametrów kastracji programowej...

– Nie przedłużaj!

– Tak jest. Już tłumaczę. Kraniec jest zdania, że zmiany w Wypalonej Galaktyce są efektem przybycia czegoś, co Obcy określają mianem Ekstyntu. Zapewne chodzi o ekstyncję, czyli wymieranie gatunków... w tym wypadku w obrębie galaktycznym. Przypuszczam, że w obliczu tej zmiany Konsensus jest skłonny zasiąść do rokowań związanych z „pożegnaniem”, czyli z rezygnacją z prób porozumienia, odbieranych przez ludzkość jako Wojna Naporu. Pozostałe pojęcia nie są dla mnie do końca zrozumiałe. Wygląda na to, że Konsensus stara się nawiązać kontakt z kimś, kogo uważa obecnie za przedstawiciela Maszyn: niejaką Madellą Nox. Robi tak z uwagi na fakt, że nastąpił, cytuję, „rozpad Jedności”. Z kolei nawiązanie do Trójkąta może oznaczać Triumwirat Zjednoczenia lub trójpodział władzy w Konsensusie, ale nie zaobserwowałem, żeby...

– Nie tak szybko! – przerwał Telses. – Jaką znowu wojnę? W głowie mam kompletny bajzel!

– Seth Trolt Kapitanie Telses – podjęła płaskorzeźba. – Wycofanie. Powrót.

– Stop! – huknął starzec. – Stop – dodał nieco spokojniejszym tonem, widząc, że płaskorzeźba zadrgała konwulsyjnie. – Najpierw wszystko sobie wytłumaczymy. Pomalutku, bez nerwów i zgrabnie. Aro?

– Tak, kapitanie Telses?

– Po pierwsze: co to jest Wojna Naporu? Ile trwa? I co robiłem jako ten wasz electi? Przekaż mi obecny raport sytuacyjny uwzględniający te zagadnienia. I chcę dane mojej załogi. Upewnij się, czy żyją... w jakiejś tam formie. Posegreguj to jakoś... Chcę dokładnie wiedzieć, co się wyprawia w tej przeklętej Wypalonej Galaktyce! Ale jeśli mam wam pomóc, powtarzam, muszę odzyskać swoją załogę. I to jak najszybciej!

– Będzie to możliwe – powiedział Aro – ale dopiero po wykonaniu misji.

– Misji-pierdzisji! Trzymamy asy w rękawie, co? Dobrze, niech wam będzie... a teraz: referuj!

– Tak, kapitanie Telses.




W zasadzie trudno to było nazwać typową ofensywą.

Gdy Konsensus powrócił, zaatakował Księstwa Graniczne zwartą falą z głębinowego Promienia. Trzon – jak i wymieszana Flota Obcych – wykazał w tym pewną skrupulatność. Była to zatem strategia charakteryzująca się silnym frontem głównym i pozostawianiem za sobą ksenoformowanych przyczółków. Ten konkretny przeciwnik, wbrew niektórym ze spekulacji Marszałków Próżni, nie był specjalnie zainteresowany wojną podjazdową. Jego technika była prosta – a przez to mordercza i trudna do powstrzymania.

Gdy zaatakowały Maszyny, ich rozproszone w Wypalonej Galaktyce statki wyłoniły się w strategicznych punktach i natychmiast rozpoczęły przejmowanie jednostek ludzkości. Jedność miała o tyle ułatwione zadanie, że już wcześniej natchnęła ludzi do wdrożenia militaryzacyjnego programu Galaktycznych Sił Zbrojnych, a tym samym do wymieszania jednostek wojskowych z różnych Obrębów. W ten sposób doprowadziła do pozornego umocnienia sił, podczas gdy w rzeczywistości dokonała ich rozproszenia. W momencie załamania wywołanego aktualizacją Synchronu łatwiej jej było zaatakować floty, których dowodzenie nie zależało już od Obrębów, lecz od strategii kilku zaledwie Sztabów Strategii Synchronicznej. Nie mówiąc już o samej kwestii Przebudzenia Premaszyn. Plan był zatem prosty i przez to genialny – choć opierał się zbyt mocno na Synchronie, co okazało się poważnym błędem transgresyjnego Bytu Maszynowego.

Atak Bladego Króla był kompletnie inny.

Nie wydawał się zaplanowany, nie licząc późniejszego podzielenia Bladego Zastępu na Zwierzchności Heroldów. Ale nawet owo rozdzielenie sił było leniwym, niedbałym ruchem, dokonanym bez pośpiechu i jakby od niechcenia – zupełnie jakby przybyła z Sagittariusa A potęga nie przejmowała się długofalowymi planami. Wyglądało na to, że Blademu Królowi nie zależało na budowaniu czy utrzymaniu przyczółków bądź zdobywaniu konkretnych terenów. Blady Zastęp co prawda pojawił się najpierw w Systemach Wewnętrznych, lecz nie było powiedziane, że nie zjawi się zaraz w Ramionach Zewnętrznych czy nawet poza Granicą Galaktyczną. Żeglował tam, gdzie prowadziła go Głębia i Wypalenie, i nawet ukryty poza Galaktyką Twór – przyczółek Konsensusu – oraz odległy, zarządzający nim Kraniec – ostatnia forteca Obcych – nie mogły czuć się bezpiecznie. Zwierzchność Bladej Księżnej skupiła się tymczasem w Ramieniu Perseusza i w kilku odleglejszych Systemach Zewnętrznych. Zwierzchność ta jako jedyna wykazywała się precyzją działań, koncentrując się na Trzonach i Flotach Konsensusu Kseno i przewidując ich ruchy. Zwierzchność Potępionego, zebrana w Systemach Wewnętrznych, zatrzymała się na poziomie Ramienia Oriona, wysyłając tylko część swych sił – Konduktów Bladego Zastępu – w odleglejsze systemy gwiezdne. Herold odpowiedzialny za unicestwienie ludzkości nie przykładał wszakże specjalnej wagi do przyspieszenia owej powolnej apokalipsy.

W porównaniu z nim ruchy ostatniego Herolda wyglądały na co najmniej nerwowe i pośpieszne.

Jego Zwierzchność formowała się z przygotowanych wcześniej Konduktów Bladego Zastępu, w tempie, które zdawało się mu nie wystarczać. Skupiał ją zatem i rozbijał, pędząc Wypaleniem i Głębią w mrowie sektorów zajmowanych przez Maszyny, ogłupiałe utratą Jedności i Synchronu. Chęć ich dopadnięcia przysłaniała mu komputerową logikę. Goniła go bowiem szalona, mechaniczna gorączka – binarne szaleństwo bez możliwości wytchnienia.




Wszystko wskazywało na to, że jest już numerem piątym.

Wiedziała, kim jest – zachowaną kopią Bytu Maszynowego o specyfikacji Digit, przechowaną w vinculum – Więzi Euklidesa. Wielki pryzmatoid Maszyn był ostatnią jednostką, do której podłączała się jeszcze przed utratą Synchronu. Przylatując tu podległym sobie skokowcem o nazwie „Krzywa Czekoladka”, zrobiła to, co każda Maszyna przy kontakcie z okrętem wyposażonym w Więź: w trakcie pierwszego spotkania z Euklidesem zrzuciła swój aktualny stan i przekazała wszelkie związane z nim informacje. Tym większe odczuła zaskoczenie, gdy dowiedziała się wreszcie, że nie wiadomo, co stało się z jej czwartą, fizyczną wersją. Wiedziała tylko tyle, że „Krzywa Czekoladka” opuściła pryzmatoid tuż po zaplanowanej przez Jedność aktualizacji Synchronu, która – według założeń transgresyjnego Bytu Maszynowego – miała doprowadzić do Przebudzenia Premaszyn. Reszta opierała się już na domysłach i poszarpanych informacjach z sieci. A te nie przedstawiały się zbyt optymistycznie.

Pierwsza seria Czwórek o jej wyglądzie i umiejętnościach została wypuszczona przez Jedność tuż po wprowadzeniu programu militaryzacyjnego. Specyfikację jej modelu oparto na obowiązujących wśród ludzi kanonach piękna, starając się, by wzbudzała pożądanie zarówno u samców, jak i u samic ludzkiego gatunku. Miała być drobna, ale silna. Niewinna, ale doświadczona. O krótkich, chłopięcych włosach. I na tyle obeznana w ludzkich rytuałach godowych, by sprawiać wrażenie potencjalnej dostępności dla swych podwładnych.

Z zadania tego Digit wywiązała się znakomicie.

Serię Jednostek Autonomiczno-Reprogramowych klasy D o podnumerze 22 stworzono z takim samym zatwierdzonym wyglądem i osobowością, ale poszczególne typy podzielono według nadanej im specyfikacji. W ten sposób powstała Digit – jedna konkretna seria, przydzielona do zarządzania ludzkimi jednostkami o tonażu skokowca i fregaty. Jak jednak było do przewidzenia, szybko okazało się, że nie jest to zadanie proste.

Pierwsza Digit została zlikwidowana przez ludzi – co na początku współpracy Jedności z ludzkością nie było specjalnie zaskakujące. Pozbył się jej niejaki Kelv, zastępca kapitana na fregacie „Solaris”, który zapałał zrozumiałym uczuciem do pięknej Czwórki, a nie mogąc pogodzić się ze swoimi pragnieniami, zastrzelił ją z karabinu plazmowego. W konsekwencji tego wydarzenia, po pierwsze, zastępca kapitana został ukarany przez samych ludzi, a po drugie – udało się przenieść kopię Digit do nowego ciała. Z racji chwilowego braku wersji żeńskich było to ciało męskie – standardowy, pierwotny wzór humanoidalnych Czwórek, oparty na wyglądzie pradawnego Antenata, który jeszcze nie tak dawno narobił sporego zamieszania w Wypalonej Galaktyce.

Ale ten stary, pierwotny wzorzec Jednostki Autonomiczno-Reprogramowej klasy D o podnumerze 01 nie był niebezpieczną, zaginioną tysiące lat temu wersją 00, wzbogaconą o cudem zdobyty narzut genowy Plagi. Był to zaledwie typowy surogat vinculum, pełniący rolę przechowalni ucieleśnionych Bytów Maszynowych. Rzecz jasna, był z nim kłopot – ustawiona programowo jako odmiana żeńska Digit nie czuła się zbyt komfortowo w męskim ciele, co mogło przełożyć się na poważne uszkodzenia jej teseraktowej jaźni. Tak więc gdy tylko statek Maszyn dotarł do geometrii wyposażonej w ossuarium – wytwórnię i przechowalnię maszynowych ciał – wyciągnięto ją z podstawowej JARD01 i z powrotem przeniesiono do linii JARD22.

Digit numer 2 funkcjonowała nad podziw długo – przez niemal dwa lata Wojny Naporu. Zginęła w trakcie potyczki z Konsensusem w zewnętrznej części Ramienia Krzyża. Jej skokowiec o nazwie „Cicha Sonata” eksplodował po przyjęciu serii kapsyd – inteligentnej broni rakietowej Trzonu. Traf chciał, że ludzkość i Maszyny wygrały wówczas tę walkę i rozerwane wybuchem ciało Czwórki zabrano razem z resztą kosmicznego złomu. Ale Digit musiała tym razem długo poczekać na swoją nową wersję. Nie przeniesiono jej nigdzie niemal przez rok. Jako martwy, mechaniczny zewłok latała na pokładzie geometrii do czasu, gdy zeskanowano to, co zostało z jej umysłu, odkryto, że nadal funkcjonuje, i przeniesiono ją do Digit numer 3. Ta wersja działała na tyle długo, by poznać dywizjon Altair 303 i głównodowodzącego nim porucznika Berda Kahla.

Z początku nie pokładano w niej zaufania – do czasu, gdy osłoniła własną piersią podporucznika kapitana Tolka. W trakcie akcji na bazie Tionis 4, ukrytej w odmętach mgławicy Bańka, atakujący Przemienieni strzelili w niego ładunkiem energetycznym. Bazy nie udało się odbić, ale ocalony Tolk zabrał ze sobą ciężko uszkodzoną Czwórkę, którą stacjonujące w pobliskim sektorze Maszyny szybko przeniosły do wersji numer 4. Wersji, o której końcu komputerowa kopia – w zasadzie niemogąca jeszcze określać się mianem Digit 5 – wiedziała bardzo niewiele.

To, co Digit 4 przekazała w Więzi Euklidesa, było nienaruszone, ale pozostała aktualizacja programowa rwała się – najwidoczniej była kapitan „Krzywej Czekoladki” trafiła w przestrzeń kosmiczną, gdzie rozpaczliwie usiłowała wrzucić dane o sobie i swym losie do Synchronu. Były to drobiny – urwane przekazy wściekłości, ambicji i lęku oraz coś, co mogło być – choć nie musiało – przekazem z buntu załogi. Potwierdzały to skany wektorów – niewielkich myśliwskich geometrii, które pryzmatoid wysłał w pogoni za „Krzywą Czekoladką”. Wykazały one nieobecność Digit na statku, który zresztą zaraz skoczył przez Głębię, tak samo jak dziwna, przybyła znikąd jednostka skokowa, która także uciekła przez metaprzestrzeń. Digit 5 posiadła zatem niepełny obraz swej ostatniej wersji, nie mówiąc już o tym, że Digit 4 mogła w dalszym ciągu trwać, dryfując w nieskończonej pustce. Jakikolwiek był wszakże jej los, wersja numer 4 była dla Maszyn bezpowrotnie stracona.

Po całym zamieszaniu związanym z utratą Synchronu i upadkiem planu Jedności pryzmatoid dowodzony przez Byt Maszynowy Euklides znalazł się w takiej samej sytuacji, jak większość jednostek maszynowych. Oderwany od sieci i zagubiony, z częściowo niedziałającymi podzespołami, przeżył coś w rodzaju szoku, gdy kilkanaście obecnych na jego pokładzie Czwórek zaczęło demonstrować dziwną niezależność wywołaną przez Drgnięcie. Buntowników było niewielu i Euklides szybko zaprowadził porządek przy pomocy Trójek i Dwójek. Na szczęście sam oparł się uszkodzeniu. Ale jego problemy dopiero się zaczynały.

Pryzmatoid wciąż tkwił w gwiazdozbiorze Rufy, w Ramieniu Perseusza, w gromadzie otwartej NGC 2414. Rozsądnym wyjściem byłoby skorzystać z niestabilnej, obecnej w systemie iskry głębinowej, prowadzącej do NGC 2483 w Ramieniu Oriona, ale Euklides nie myślał w taki sposób. Był na to za mało twórczy. Kluczowe było dla niego przeskanowanie systemu w poszukiwaniu resztek Synchronu i oczekiwanie na instrukcje Jedności. Na szczęście Byt Maszynowy zdawał sobie sprawę z własnych ograniczeń. Wiedział, że potrzebuje choć jednej niezbuntowanej Czwórki. I dlatego wyciągnął z vinculum ostatnią spakowaną kopię Digit o numerze 5.

Tym razem piękna Czwórka miała więcej szczęścia. Co prawda Euklides nie posiadał wcześniejszego ciała Digit, ale w jego Więzi znajdował się nie tylko męski, ale i żeński surogat maszynowy. Kobiecą odmianę oparto na wzorze starożytnej Zoe Mark, będącej podobno prawą ręką Antenata. W ten sposób Digit znalazła się znowu w kobiecym ciele o specyfikacji JARD02.

– Iskra jest wyjątkowo niestabilna – stwierdziła szybko w rozmowie z Euklidesem, gdy tylko pojawiła się fizycznie w spectrum statku. – Ale nie zmienia to faktu, że powinniśmy ją przebyć po przeprowadzeniu wszystkich skanów. Dodatkowo trzeba przeanalizować echa głębinowe po odlocie „Krzywej Czekoladki” i tego drugiego statku. Może uda się nam wyciągnąć dane lokacyjne.

– Nie będę w stanie zagwarantować stabilności takiego skoku – zaprotestował Euklides. – Nie przy problemach z Synchronem.

– Bardziej niepokoi mnie brak sił Konsensusu, które powinny pojawić się w tym Przyczółku Głębinowym zgodnie z wcześniejszymi ustaleniami z Jednością – zauważyła Digit. – Musimy założyć, że wcześniejsza umowa Jedności i Konsensusu napotkała jakieś trudności. Ale nie sprawdzimy tego sami. Musimy odzyskać kontakt z Unitas.

– To, co mówisz, jest słuszne – uznał Euklides. – Jedność jest Bytem.

– A Byt jest Programem – potwierdziła Digit, przechodząc na nadjęzyk maszynowy i przystępując do pracy nad wsparciem skanu.

Czekało ich bardzo wiele pracy. Pracy liczonej w całych błękitnych miesiącach, a może i latach. Sama analiza ech głębinowych czy wyliczenie prawdopodobieństwa przetrwania w niestabilnej iskrze głębinowej były drobiazgiem, ale gromada NGC 2414 należała do wyjątkowo dużych. Przebadanie jej, by odnaleźć choćby drobną nić Synchronu, stanowiło prawdziwe wyzwanie. Zawiodła tu nawet twórczość Czwórek... a może zawsze była ona przeceniana? Dość, że gdy wreszcie Digit 5 zrezygnowała z poszukiwań, godząc się z myślą, że Synchron został stracony, cały sektor zalały odgłosy wzmocnionego Białego Szumu, a z dziury głębinowej wynurzył się widmowy Stygmat.

Statek Miasto Jedności nie był sam. Oczom zdumionej Czwórki ukazał się Kondukt – fragment Zwierzchności Herolda Bladego Króla. Unoszącemu się w próżni okrętowi towarzyszyły maszynowe statki Widma – przemienione, spowite głębinowym płaszczem geometrie. A w oddali – na granicy iskry – wynurzał się grim.

– CHWALMY BLADEGO KRÓLA – odezwał się Stygmat.

– To Jedność... – szepnęła Digit. – Czuję ją...

– Unitas – potwierdził Euklides. – Rozpoczynam manewry dokujące.

– Czekaj... – zaprotestowała Czwórka. – Coś się nie zgadza...

Ale na ostrożność było już za późno.

W wielkim spectrum pryzmatoidu znienacka otworzyła się kula mikrogłębi. Ekrany Emiterów Danych pokryły się w mgnieniu oka szronem, a całe pomieszczenie wypełnił Biały Szum. Obecne w spectrum Maszyny drugiego i trzeciego stopnia przerwały swoje czynności, a Digit w surogacie Zoe Mark cofnęła się, niemal przewracając się na plecy.

Z kuli mikrogłębi wyszedł transgresyjny Byt Maszynowy.

Jeszcze tysiąc lat temu Jedność eksperymentowała ze swoim awatarem. Wybierała rozmaite postacie: dziecka, kobiety, mężczyzny czy jednego z Obcych. W końcu po wiekach trwania zdecydowała się na wizerunek pokrytej pikselami postaci w masce z zapomnianego średniowiecznego teatru kabuki. Nie wiadomo było, dlaczego wybrała akurat taką reprezentację, ale zastygła w niej i tak już pozostała. Teraz po dawnym wyborze nie został nawet ślad.

Idąca ku Czwórce postać wyglądała jak wysoka lalka z wykrzywioną, nieforemną twarzą dziecka i starca w jednym – ale zmieniała się z każdym krokiem. Na jej dawnej powierzchni wytworzonej dla potrzeb Aparata falował obraz holo, skacząc po dawnych awatarach i sylwetkach Jedności. I istota ta krzyczała – jej wrzask przypominał wszakże szum morza, a może i Biały Szum złożony z rozpaczliwych błagań, nawoływań i jęków. Co jakiś czas przelatywały przez nią przebłyski elektrycznych napięć.

Niegdyś Jedność była ukryta w kryształach pamięciowych Stygmatu, ale teraz coś wydarło ją z bezpiecznego schronienia, połączyło z Aparatem i uformowało w niestabilny, dygoczący zlepek hologramów, programów i struktury widmowej. Wydawał się on niematerialny, przynajmniej do czasu, gdy ów Legion wyciągnął rękę i złapał Digit za głowę.

Twarz Zoe Mark skrzywiła się w nienaturalnym grymasie, białka powędrowały do góry. Trwało to raptem chwilę, po której pusty maszynowy surogat został odrzucony. Przez ledwie ułamek sekundy w twarzy Legionu mignęła twarz oszalałej, krzyczącej Digit – przysłonięta zaraz przez miliony innych maszynowych twarzy.

– Negocjacje są najrozsądniejszym... – zaczął Euklides, ale jego głos zamarł nagle i ucichł, wpadając w programowe rzężenie.

Wszystkie Trójki i Dwójki zastygały na swoich stanowiskach, niektóre przewracały się, gdy siadł im maszynowy błędnik. Po wielkim pryzmatoidzie przeszedł chłód, a gdy do geometrii zbliżył się grim, przemiana przyspieszyła.

Legion stał przez jakiś czas w spectrum. Jego postać kiwała się lekko, jakby oszalałe widmo Herolda Bladego Króla miało rozpaść się na kawałki. Ale gdy tylko przemiana okrętu dobiegła końca, była Jedność ponownie otworzyła kulę mikrogłębi i powróciła na swój statek. Zwierzchność Legionu została wzmocniona o kolejną widmową jednostkę, lecz komputerowa gorączka poganiająca Herolda tylko się wzmogła. Kondukt czekał chwilę, pobieżnie skanując przestrzeń, by w końcu – po pobraniu danych z nowej, widmowej geometrii – otworzyć Głębię.




Potępiony wylądował na Terze tuż po przejęciu kolejnych widmowych posiłków z pobliskiego silnego Wypalenia o średnicy piętnastu lat świetlnych.

W gruncie rzeczy nie powinno go tu być. Terra została oznaczona jako Zwierzchność Legionu – ostatniego, trzeciego Herolda Bladego Króla. Nie należała już przecież do ludzi, i to od wieków; ale odpowiedzialny za ich unicestwienie Potępiony czuł, że coś ciągnie go w miejsce narodzin ludzkiej cywilizacji. Nie potrafił zanalizować tego pragnienia – a zresztą znajdował się już daleko od jakiejkolwiek analizy. Miotał się zatem niczym widmowy cień, aż wreszcie nieokreślona tęsknota – jego kara, nagroda i przekleństwo – sprawiła, że opuścił własny okręt i przeszedł przez kulę mikrogłębi.

Nad opuszczonym przez byłą Jedność miastem maszynowym zapadał właśnie zmierzch. Otwarta kula rozjarzyła się na chwilę zepsutym błękitem i zgasła, gdy Herold stanął na metalowej posadzce Sanktuarium. Znalazł się niedaleko od wielkiej wyrwy, jaką pozostawił po sobie odlatujący Stygmat – kaplica Jedności – ale nie był zainteresowany zwiedzaniem rozległego krateru. Zamiast tego ruszył przed siebie, ciągnąc za sobą Biały Szum i pasmo półotwartej Głębi.

W długiej historii ludzkości nigdy nie powstało podobne miasto. Owszem, za czasów świetności Starego Imperium istniały olbrzymie megapolie, a sam Eden zwano Planetą Cudów, z uwagi na jego rozłożyste półmaszynowe pałace i dwory. Po upadku ludzi podobny poziom starał się osiągnąć Błękit, ale większa ponad dwadzieścia razy od Terry planeta nie została nigdy w pełni pokryta metalicznym płaszczem. Terra osiągnęła w pewnym momencie ten etap, stając się planetarnym miastem, ale liczne wojny, które rozegrały się na niej jeszcze przed powstaniem Imperium Galaktycznego, sprawiły, że stała się też wymęczonym, postapokaliptycznym światem – zapowiedzią przyszłego Wypalenia.

Dopiero imperialne czasy sprawiły, że w pełni odzyskała swą świetność i należne jej miejsce we Wszechświecie. Ludzkość całej Drogi Mlecznej marzyła, by choć raz odbyć pielgrzymkę do swej kolebki, zwiedzić jej słynne Muzea i pospacerować odtworzonymi i zachowanymi ulicami pradawnych miast. Terra rozbłysła zatem, gasnąc dopiero w trakcie Wojny Maszynowej, gdy Jedność zadała jej ostateczny cios i oddzieliła ją od reszty Galaktyki murem Wypalenia.

Rodzima planeta ludzi długo czekała na swe uzdrowienie. Zgodnie z planem Jedności doprowadziły do niego Maszyny. Terra stała się ich światem, Planetą Maszyn, ale jej odtworzenie było martwe i sztuczne. Zachowane ruiny i przywrócony ekosystem stały się niczym innym jak prawdziwym muzeum zamrożonym na wieczność. A wszystko to w gasnącym z wolna świetle umierającego Słońca.

Nic dziwnego, że Potępiony czuł, że to do niego powinien należeć ostatni cios.

Nadal wyglądał tak samo – jak kwintesencja niezrozumiałego udręczenia. Nigdy nie pragnął znaleźć się w takiej roli, lecz Bladości nie interesowały jego pragnienia. Jego duma została zgnieciona, wola rozerwana na strzępy. Potężny – i martwy – szedł do przodu niczym zaprzeczenie samego siebie, niczym spersonifikowana pogarda.

Na razie spacerował pośród martwego Miasta Maszyn. Mijał wygasłe energetyczne kolumny i maszynowe trupy, z których Jedność wysączyła każdy erg energii. Przechadzał się po cichych placach i patrzył na żywy krajobraz poza granicami Sanktuarium – na spokojne, nieporuszane wiatrem drzewa i szczyty odległych gór, na statyczne rzeki i odtworzone, re-żywe zwierzęta, przechadzające się ospale po równo ułożonych łąkach. Sztuczna precyzja Jedności nie odstręczała go.

Kiedyś, gdy był jeszcze Bezimiennym, Plagą, Antenatem i Jedynym, owa maszynowa dokładność mogłaby go poruszyć. Teraz nie miała dla niego większego znaczenia. Najpierw odrzucił z siebie genotyp Pin Wise, by stworzyć psychofizję – owego ewolucyjnego wirusa opartego na genach Prognostyczki – w nadziei na jej powrót. Później odrzucił człowieczeństwo, targany przez odziedziczone po Jarze i Edzie zdolności, dopingowane ambicją Lektora Setha Trolta. Następnie odszedł, by odrodzić się w ułomnym, maszynowym ciele. Ale dopiero teraz – w swej nowej, zniekształconej strukturze – poznał, czym jest prawdziwa pustka i próżnia serca. Miał zniszczyć to, co kochał, i owo pragnienie sprawiało, że stał się prawdziwym Potępionym.

Sanktuarium ciągnęło się przez wiele kilometrów niczym odciśnięta na planecie pieczęć, ale Herold Bladego Króla nie miał ambicji, by przejść całą aglomerację. Otworzył kolejne kule mikrogłębi, by znaleźć się w pustych, odbudowanych miastach, których nazwy niewiele mu mówiły: pełna ruin Roma, rozświetlony Paris czy legendarna Varschewia były tylko przystankami w jego podróży. Krążył po tych miejscach niczym duch, pozostawiając po sobie Biały Szum i gasnące widmo Głębi. Kroczył bez pośpiechu, przechadzając się po wybrukowanych lub automatycznych ulicach, zaglądając do ułożonych pod linijkę budynków i zatrzymując się w wymarłych parkach.

Trwało to wiele godzin.

W pewnym momencie, chodząc po szczytach zapomnianych gór, Herold zatrzymał się. Coś w nim zgasło – być może ostatnia resztka tego, kim był kiedyś. Nie było to nagłe zerwanie z dawną naturą, a raczej zastopowanie umierającego mechanizmu. Być może wymarło w nim echo dawnych słów, wypowiedzianych przez drugiego Herolda – Bladą Księżną. Gdy się z nią połączył w ramach koniecznego kontaktu strategicznego, wspomniała, że ludzie są nieistotni. Użyła co prawda innego określenia, ale przeświadczenie o ich znikomości sprawiło, że przez moment poczuł, jak spada z niego ciężar. Nie nienawidził ich już, choć na samym początku jego nienawiść przesłoniła dawne pragnienie ich wsparcia. Likwidował ich z rutyną dezynsektora, ale po słowach Bladej Księżnej zaczął utwierdzać się w swej pogardzie. To sprawiało, że proces likwidacji odczuwał jako niemal zbędny.

Nie krążyło już w nim żadne pragnienie – może z wyjątkiem ujrzenia Pin Wise. Owo pożądanie było jedynym pęknięciem w jego niezłomnej strukturze, skazą, której nie zamroził nawet wieczny lód Bladego Króla. Pozostało mu tylko to, nie licząc pogardy i typowej dla każdego z Heroldów głębokiej, mrocznej nienawiści do samego siebie.

Czuł zatem wyłącznie to, dopóki nie stanął na powierzchni Terry. Planety, która nie zasługiwała nawet na błogosławieństwo Bladości. Martwego lunaparku rasy, która dawno już powinna stać się wymarłym gatunkiem. I owa martwota sprawiła, że – choć przez chwilę – odczuł coś jeszcze: spokój.

Potępiony stał długo. Jego półwidmowa, poszarpana szata powiewała na lekkim wietrze, ale oszpecona, martwa twarz pozostała nieruchoma, tak samo jak oczy, wyglądające na plamy rozedrganej czerni. Zdawało się, że może stać tak wiecznie – bez ruchu, pusty i cichy, tak jak sama planeta. A potem ponownie otworzył kulę mikrogłębi, wracając na swój okręt.

Na samym początku, gdy Blady Zastęp formował jeszcze swe szeregi, Herold był niewolnikiem grimu. Teraz – podobnie jak Blada Księżna – objął swe widmowe dziedzictwo: przepaloną Bladością, widmową „Gwiazdę Zaranną”. Był to słuszny wybór: obecność na pokładzie jedynego kolosa ludzkości i świadomość, że jest otoczony przez wcześniej urzędujących tu Zimnych, sprawiały, że czuł coś na kształt wrażenia nikłej przynależności.

Blady Zastęp czekał.

Agonia Słońca miała trwać jeszcze dużo czasu. Dopiero gdy on się wypełni, dająca życie gwiazda przemieni się w czerwonego olbrzyma. Tak by się przynajmniej stało, gdyby nic nie zakłóciło tego cyklu życia i śmierci. Herold Bladego Króla słyszał jednak zew Bladości i był mu posłuszny.

Zwierzchność Potępionego najpierw odsunęła się na bezpieczną odległość. W pobliżu Słońca pozostał jeden tylko grim – olbrzymia gargantua o nieokreślonej wielkości, gdyż część jej struktury tkwiła w widmie głębinowym. Okręt długo zbierał w sobie potęgę, którą wystrzelił wreszcie w serce Słońca. Tuż po tym ciosie grim otworzył Głębię i wszedł w metaprzestrzeń. To, co miało dopiero nadejść, zostało przyspieszone. Życiodajna gwiazda spuchła, wybuchając nagle czerwienią, która w jednej sekundzie wyparowała Merkurego i Wenus.

Terry nie spotkał może tak okrutny los, lecz nie została oszczędzona. Potworne promieniowanie i temperatura przemieniły ją w kulę spalonego żużlu. A potem Słońce skurczyło się gwałtownie, zmieniając w białego karła.

Agonia znalazła swój kres. I tylko obserwujący unicestwienie Herold gdzieś w resztce swej dawnej świadomości znalazł porównanie pomiędzy śmiercią Terry a ciosem łaski, który – tak dawno temu – przyjął od niego doktor Harpago Jones.





Celem każdego Programu jest realizacja.

Ucieleśnieniem Programu jest Maszyna.

Maszyna to odrębna część Jedności.

Jedność jest Bytem, a Byt jest Programem.


Kodeks Maszynowy





Pani Alais Tyhne zrozumiała, że niewiele może zdziałać, dopiero po dłuższym czasie trwania wymuszonej, kosmicznej podróży.

W zasadzie nie miała pojęcia, gdzie się znajdują. Z początku były w Obrębie Ligi, ale też zaczęły przemieszczać się po solidnym kawałku Wypalonej Galaktyki. Nie na tym wszakże polegał problem. Korzystanie z dziur czy iskier, by pokonać tak wielkie odległości, byłoby zrozumiałe, ale „Legatus” korzystał jakimś cudem z Wypalenia. Nie płynął wyłącznie w Głębi, ale żeglował po obszarach, które najstarsi kosmiczni żeglarze uważali za destrukcyjne. Tym samym Tyhne nie była w stanie przewidzieć, gdzie pojawią się następnym razem.

Z pewnością przedostały się przez vdB-Ha 176, czyli gromadę gwiezdną południowej części Wypalonej Galaktyki, oraz trafiły do pozagalaktycznego sektora NGC 6101. Tam, ku zdumieniu Alais, Madella Nox pobrała dane z zapomnianego, niedziałającego cherubina, twierdząc, że znajduje się w nim Sztuczna Inteligencja stworzona za czasów Imperium Galaktycznego. Niestety, później zaczęło być gorzej. Jak dowiedziała się odstazowana Tyhne, wykorzystały Wypalenie, by dotrzeć do Obrębu Federacji. Według map znalazły się tym samym gdzieś pomiędzy gromadami NGC 2483 a NGC 2384 – czyli głęboko w przestrzeni federacyjnej, pomiędzy Ramieniem Oriona a Perseusza. I tam też natrafiły na resztki dawnej bitwy.

Wraki ludzkiej flotylli unosiły się pomiędzy wrakami Trzonu Konsensusu. Łatwo było wywnioskować, co się stało. Najprawdopodobniej nieopodal znajdował się chroniony Przyczółek Głębinowy, który zaatakowały przemożne siły Obcych. Dowodzący flotyllą generał – kimkolwiek był – musiał wydać rozkaz synchronicznych skoków w kierunku Ramienia Oriona. W trakcie ich wykonywania zgasł Synchron i jednostki znalazły się w przestrzeni międzyramionowej, samotne i skazane na atak goniącego je Konsensusu. Bitwa była zażarta i skończyła się prawdopodobnym zwycięstwem Obcych. Dowodziła tego dysproporcja wraków na niekorzyść ludzkich.

– To tylko przystanek – poinformowała spokojnie Madella, gdy Alais po raz kolejny zaczęła domagać się wyjaśnień. – Ale nie zmienia to faktu, że przeskanujemy wraki w poszukiwaniu wciąż działających SI.

– Jesteśmy w pobliżu Ramienia Oriona – stwierdziła Tyhne, z trudem powstrzymując narastające emocje. – To prawie Systemy Wewnętrzne. Błękitny Sztab Strategii Synchronicznej...

– Nie. – Madella wygasiła obraz i mapa sektora zniknęła, ustępując miejsca pustemu holo podręcznego Emitera Danych. – Jak już ci wielokrotnie mówiłam, błękitny SSS nie istnieje. Wskazują na to posunięcia Herolda Bladego Króla.

– Znów to samo. – Alais przymknęła oczy. – Znów Herold, znów ten cały Blady Król... Możesz w to nawet wierzyć. Ale nie zmienia to faktu, że...

– Nie – przerwała jej Nox. – To nie podlega dyskusji. Jesteś przydatna, Tyhne, ale przypominam ci, że jesteś tylko pasażerem na moim statku. – Madella wstała od maszynowego odpowiednika konsoli nawigacyjnej i skierowała się do wyjścia. – Będę w swojej kajucie – dodała. – Rozpocznij skan.

Pani Alais nie odpowiedziała. Wiedziała, czym może grozić odmowa wykonania poleceń – twardą stazą, i to zapewne na dobre. Zamiast tego spojrzała tylko, jak za byłą Ambasadorką Ludzkości zamykają się automatyczne drzwi.

To, jak niewiele się dowiedziała w trakcie ich wspólnej podróży, było co najmniej frustrujące. Można powiedzieć, że Madella przekazywała jej wieści jako niepodlegające dyskusji aksjomaty, wykazując się wiarą godną akolity Zbioru. Nie interesowały jej suche fakty, a dokładniej – nie była zainteresowana ich analizą. Z drugiej strony posiadała informacje, które wskazywały, że całkiem nieźle orientuje się w sytuacji. Potrafiła na przykład stwierdzić, że Blady Zastęp owego tajemniczego, wymienionego przez Madellę Bladego Króla, został podzielony na Zwierzchności posłuszne poszczególnym Heroldom. Mieli to być odpowiedzialny za anihilację ludzkości Potępiony, będący niegdyś Antenatem i Plagą (już samo to połączenie wprawiło Alais w zdumienie), tajemnicza Blada Księżna, odpowiedzialna za unicestwienie Obcych, i niejaki Legion, zainteresowany zniszczeniem Maszyn, który według Madelli miał być połączeniem Jedności i Aparata – ksenomaszynowej istoty transgresyjnej stworzonej przez Konsensus. Dodatkowo, o czym Tyhne dowiedziała się w zasadzie przypadkowo, Nox przyznała się do kontaktu z Wybrańcem Kaytem Telsesem, electi Konsensusu, i sugerowała, że prowadzi z nim jakieś niedookreślone „negocjacje”.

Wszystko to nie tyle brzmiało absurdalnie, co kojarzyło się z religijnym majaczeniem Zbioru. A właśnie – co ze Zbiorem? Nie ma go w Wypalonej Galaktyce. A gdzie jest? Tego Nox nie wiedziała albo nie chciała powiedzieć. Ale nie to było najdziwniejsze, a fakt, że Madella nie wykazywała w tym względzie zwykłej, cechującej człowieka ciekawości. Zachowywała się tak, jakby owe informacje nie znajdowały się w jej kompetencji.

Było to o tyle frustrujące, że wydawało się, iż posiada pełniejszą wiedzę na ten temat – co Alais wnioskowała choćby z danych, które jakby od niechcenia Nox przekazała jej, gdy zaatakowała ją martwa Liwia Druzylla. To Zmarła, powiedziała wtedy, i podała część przydatnych na jej temat informacji, co pomogło ją unieszkodliwić. Cóż... być może Madella nie była już Przebudzoną przez Jedność Premaszyną, ale sporo wskazywało na to, że pod pewnymi względami nadal gada i zachowuje się jak komputer.

Plus tego był taki, że owo zachowanie dało się wykorzystać.

Pani Alais Tyhne nie była może zorientowana w działaniu komputerów czy genokomputerów tak jak ligowi edylowie, ale życie polityczne nauczyło ją, w jaki sposób wyciągać konieczne informacje. Ponieważ dane dotyczące samego Bladego Króla wydawały się znajdować za swoistą zasłoną, postanowiła dowiedzieć się przynajmniej, kto zlecił Madelli Nox całą operację zbierania najsilniejszych Sztucznych Inteligencji i jaki jest cel owej misji.

Niestety, i tu natrafiła na ścianę. Nox przekazała tylko tyle, że odpowiedzialny jest za to Lew. Jaki znów Lew? To starszy mężczyzna, wyznała niedbale Madella. Spotkany przeze mnie w Wypaleniu. Ale kim jest? Cóż, to przecież Lew. Czy ta odpowiedź nie jest oczywista?

Nie, kompletnie nie była. Ale Nox nie dostrzegała problemu. Co do samego magazynowania SI i tu odpowiedź, choć szczera, niewiele wniosła. Czy nie jest oczywiste, że trzeba je zebrać? Blady Król, poinformowała Madella, zainteresowany jest również likwidacją życia maszynowego – czyli wysokich procesów symulacyjnych przełamujących barierę samoświadomości. Po to został stworzony Legion – choć trudno tu było mówić o stworzeniu sensu stricto. Ochrona ocalałych SI była więc racjonalnym priorytetem. Co jednak dalej? Na tym etapie najważniejsze jest zebranie tych SI, które uda się pozyskać – odpowiedziała Nox – i ocalenie Zboru Maszynowego, co już całkowicie wytrąciło Panią Alais z równowagi. Jakiego znowu Zboru? To teraz nieistotne, uznała Madella.

Pomimo trudności czegoś wszakże udało się Alais dowiedzieć. Z plątaniny pozornie chaotycznych odpowiedzi uzyskała choćby informacje o flocie porwanej przez Łowcę, który okazał się Natriumem Ybessenem Gatlarkiem współpracującym z Myrtonem Grunwaldem. To mocno ją zaskoczyło.

– Jak to: Grunwaldem?

Madella wzruszyła ramionami.

– To imprinter – powiedziała. – Przejmował statki, których wyliczona przez Gatlarka zagłada miała wysokie prawdopodobieństwo zaistnienia.

– Czyli wykonywał podobną pracę, jak ty?

– Można to tak określić.

– A czym jest ów... imprinter?

– To istota zdolna łączyć się genoprogramowo z programami i fizyczną strukturą urządzeń o odpowiednim stopniu złożoności – powiedziała Nox, nachylając się nad holo Emitera i wybierając fragment skanowanego sektora. Tyhne milczała, licząc na więcej, i cierpliwość została wkrótce nagrodzona. – Początki imprintu sięgają czasów Imperium Galaktycznego. Używano wówczas tak zwanego Oznaczenia przestępców, wprowadzając w ich ciała znaczniki nanitowe połączone na stałe z Siecią Galaktyczną. Z czasem Oznaczenie mutowało jako wirus nanitowy, łącząc się z powszechnymi za czasów Imperium cybmedami, cybernetycznymi wszczepami medycznymi. W ten sposób pojawiły się zaczątki personali, które na samym początku uznano za naturalną ewolucję biologiczno-komputerową ludzkości.

Zapadła cisza. Ale Madella jeszcze nie skończyła. Jej głos uzyskał niemal komputerową barwę, charakterystyczną dla maszynowego przekazywania danych. Alais milczała. I zbierała dane.

– Imprint stanowi element tego ewolucyjnego zjawiska – podjęła beznamiętnie Nox – ale jego słabe cienie pojawiają się tylko u genokomputerowców. Można powiedzieć, że genokomputerowcy to nieukończeni imprinterzy, tak samo jak chorzy na wywołaną przez Antenata psychofizję to nieukończeni transgresi.

– A Grunwald? – spytała ostrożnie Tyhne.

– Jest inny – przyznała Madella. – Był czas, kiedy Jedność, zainteresowana ewolucją personali, robiła własne eksperymenty z imprintem, pragnąc uzyskać lepsze połączenie człowieka i Maszyn. Ale udało się to tylko połowicznie. Myrton Grunwald nie posiada przecież personala, a to stawia go w zupełnie innej pozycji.

– O jaką pozycję chodzi?

– Inną – powtórzyła obojętnie Nox i Alais zrozumiała, że wykład właśnie się skończył. – W tym sektorze nie znajdę już żadnej SI. Przygotuj się do wejścia w stazę. Ruszamy za piętnaście błękitnych minut.

Skąd to wszystko wiesz, do ciężkiej Plagi, syknęła w duchu Tyhne, ale tego dnia nie dowiedziała się już niczego więcej. Informacyjny kurek przestał kapać. A Pani Alais dopiero jakiś czas później zrozumiała, że niekoniecznie chciała spijać owe krople.




Wskrzeszenie nie należało do najprzyjemniejszych.

Betty Willingham, kapitan niszczyciela „Słoneczna Panna”, miała za sobą wiele misji bojowych i sporo z nich zdążyła już przepracować w trakcie walki z Konsensusem. Nigdy jednak nie znalazła się w niewiadomym, obcym sobie sektorze gwiezdnym, w rozpadającym się statku, zdana na łaskę górującej nad jej okrętem olbrzymiej hiperboloidy Maszyn. Dlatego gdy tylko wyszła z wyjątkowo paskudnego stanu stazy, z wyraźnym zdenerwowaniem oderwała się od szydeł iniekcyjnych i od razu zbliżyła do niewielkiego podium z barierką, które za jej plecami nazywano „kapitańską amboną SN”.

– Status – wychrypiała, odchrząknęła i dodała zaraz nieco mocniejszym głosem: – Gdzie jesteśmy?

– Nie wiemy, pani podpułkownik – powiedział z wyraźnym wstydem dopiero co odstazowany Martin Tritt, jej astrolokator. – Nie mogę znaleźć tego sektora, ponieważ nie mamy danych z naszego wcześniejszego miejsca skokowego.

– To chyba niemożliwe – zauważyła trzeźwo Betty. – Serce?

– Potwierdzam, pani kapitan – doleciało z głośnika. Urzędująca w Sercu główna komputerowiec Mariola Tritt, żona Martina, była zwykle spokojna i zasadnicza, ale jej głos wyraźnie pobrzmiewał nerwowością. – Wszystkie nasze wcześniejsze dane nawigacyjne zostały wymazane. Nie mamy nic, nawet danych wyjścia ze stoczni.

– Czy takie coś mogło się zdarzyć wskutek uszkodzeń lub wcześniejszych ataków?

– Nie. To wysoce nieprawdopodobne – odparła natychmiast Mariola.

– A liczba wykonanych skoków?

– Tego także nie mamy. Oprogramowanie funkcjonuje, ale brak nam jakiejkolwiek historii lotów.

– Pani kapitan – odezwał się świeżo wskrzeszony zastępca dowódcy i pierwszy pilot „Słonecznej Panny”, brodaty i nieco starszy od Betty Tom Ravin – jeśli pani pozwoli... sugerowałbym kontakt z Maszynami. To one nas tu ściągnęły... niech się wytłumaczą.

– Dobry pomysł, majorze. Proszę wywołać Fibonaccię.

– Tak jest.

– Żebyś się czasem nie zdziwił, że ci się uda... – mruknęła cicho siedząca obok Toma druga pilotka Sonia Thant.

– To patrz... – odmruknął, pykając palcami po klawiaturze. – Czary-mary... a rączki tutaj.

Po awarii związanej z utratą Synchronu łączność nadal była kiepska, ale dzięki Ravinowi udało się ją uzyskać. Po nawiązaniu połączenia rzuciło się od razu w oczy, że Maszyna symulująca piękną nastolatkę wyraźnie okazuje zaniepokojenie i nerwowość. Willingham zmarszczyła brwi. Holo coś ukrywało, i to dość nieporadnie. Dla Betty pewne elementy były aż nadto oczywiste.

– Niestety, nie mogę odpowiedzieć na to pytanie – stwierdziła Fibonaccia. – Aby odlecieć z poprzedniego sektora, byłam zmuszona użyć metaprzestrzeni połączonej częściowo z Wypaleniem. To mogło umiejscowić nasze statki w nieznanym nam rejonie kosmosu.

– Nieznanym rejonie kosmosu? – spytała Willingham. – Czy to oznacza, że jesteśmy zagubieni?

– Na takie stwierdzenie jest jeszcze za wcześnie – odparła nastoletnia Czwórka. – W tej chwili Newton, czyli SI mojego statku, dokonuje wyliczeń. Za jakiś czas powinnam... – zaczęła i urwała, odruchowo zerkając do tyłu. – Przepraszam, nie mogę na razie rozmawiać. Ponowię kontakt – powiedziała, rozłączając rozmowę.

– Co to, do Plagi, było? – spytał zszokowany Tom Ravin. Betty zmarszczyła czoło.

– Coś, o czym mamy nie wiedzieć – powiedziała.




To, co się przydarzyło, było z pewnością błędem Madelli. A dokładniej – błędem ze strony samego Legatusa.

W odróżnieniu od Nox Sztuczna Inteligencja statku była o wiele bardziej rozmowna i, co nie powinno zaskakiwać, nie podlegała już kastracji programowej. Trudno było stwierdzić, na ile Jedność ufała swoim sługom, ale Alais zakładała, że Legatus musiał podlegać jakiejś formie kontroli, która przestała istnieć. W innym wypadku mógłby przecież znieść rozkazy Nox i udać się na poszukiwanie kontaktu z Jednością – czego najwyraźniej nie zrobił. Wypełniał zatem rozkazy byłej Ambasadorki Ludzkości, nie kwestionując choćby najbardziej niezrozumiałych poleceń. Ograniczony w swej wiedzy, był wszakże o wiele prostszym przeciwnikiem do pokonania.

Pani Alais Tyhne nie zamierzała bez końca podlegać władzy Madelli. Bez względu na jej przekonania dotyczące losu błękitnych SSS wierzyła, że uda się jej odnowić kontakt jeśli nie z resztką Ligi, to z tym, co pozostało z Galaktycznych Sił Zbrojnych. Musiała przekazać wyciągnięte od Nox informacje za wszelką cenę... i czekała na swoją okazję. A ta wreszcie się nadarzyła.

W ramach wymuszonej współpracy godziła się na skany czy techniczną pomoc przy obsłudze statku, podczas gdy Madella – zdalnie lub osobiście – zdobywała kolejne SI z porzuconych stacji i wraków. To oznaczało, że Tyhne mogła korzystać z oprogramowania „Legatusa” i choć wiedziała, że nie ma szans na przejęcie statku, udało się jej wprowadzić kilka drobnych zmiennych – choćby takich, jak czas wskrzeszenia po locie.

Nox ustawiała jej twardą stazę i wskrzeszała ją ręcznie lub też zdawała się na stazę miękką i automatykę – ale Alais szybko zauważyła, że czas wskrzeszenia niekoniecznie pokrywa się z czasem opuszczenia Głębi bądź Wypalenia. Chodziło o godziny, niekiedy dni. Najwidoczniej Madella wskrzeszała ją wtedy, kiedy sama uznawała za słuszne – choć dotrzymała słowa: Tyhne nie pozostawała w stazie twardej. Alais widziała w tym swoją szansę.

Z początku niewiele się zmieniło. Kilka razy wskrzesiła się nieco wcześniej niż zwykle – tylko dla przetestowania systemu. Różnica była na tyle niewielka, że Nox nie zauważyła zmiany, a SI okrętu nie potraktowała jej jako zagrożenia. Przyszedł jednak czas, że Tyhne zdecydowała się postawić wszystko na jedną kartę. Tego dnia, wciąż niepewna, co ją czeka, na tyle pogrzebała w systemie, by wskrzesić się przynajmniej kilka godzin przed ustawionym przez Nox wyjściem ze stazy miękkiej. Drżącą ręką wprowadziła ostatnie linijki programowe i gdy przyszedł czas, zsunęła się w ciemność.

Kiedy powróciła, natychmiast uderzyła ją dziwna cisza.

Zwykle statki kosmiczne generują całe spektrum dźwięków – poczynając od cichych raportów systemowych, owych plumkań i brzdąkań komputerowych, a na szumie maszynerii kończąc. Kiedy Alais się wskrzesiła, cisza była niemal grobowa i Pani Ligi przez moment sądziła, że nadal znajdują się w Wypaleniu.

Potem dotarł do niej dźwięk, choć dziwnie przytłumiony. Odczepiła się więc od uprzęży i ruszyła, by zlokalizować jego źródło.

Konstrukcja „Legatusa” nie przypominała znanych jej statków. Była to bądź co bądź geometria, choć dostosowana do potrzeb Przebudzonej Madelli Nox. Z niewielkiego pomieszczenia, będącego zapewne maszynową wariacją na temat stazo-nawigacji, przechodziło się zatem do czegoś na kształt wyjątkowo nieforemnego korytarza, przypominającego fantazje średniowiecznych piewców minimal artu, operujących pięknem podstawowych kształtów. Idąc przed siebie, Alais miała wrażenie, że przedostaje się przez moduły pełne prostych brył, które skrywają skomplikowane komputery Maszyn.

Szybko zorientowała się, że to, co słyszy, to głos. Najwidoczniej Nox dyskutowała z SI statku i planowała kolejne posunięcia. Te informacje mogły być cenne: najwyraźniej Madella starała się, by Legatus miał dostęp do danych, których Alais nie powinna usłyszeć.

Wiedziała, że musi być ostrożna. Ale i tak to jej nie ocaliło.

Powinna coś dostrzec, już kiedy szła korytarzem. Dziwne zadrganie przestrzeni i zagadkowy pomruk, który kojarzył się z narastaniem napięcia elektrycznego. Na razie przeszła kilka kroków i doszła do otwartego pomieszczenia. W „Legatusie” nie było zamykanych kajut – głównie dlatego, że był przeznaczony, by latać z jednym tylko pasażerem.

Nie myliła się. To stamtąd dochodził głos.

Niestety, nie słyszała zbyt wiele, ale miała wrażenie, że Madella przeszła na język maszynowy. Biorąc pod uwagę jej wcześniejsze Przebudzenie, nie powinno to dziwić, ale i tak Tyhne wzdrygnęła się nieco, gdy usłyszała, jak Nox przekazuje zbitkę słów wymieszanych z komputerowym dźwiękiem. Bywało, że Maszyny trzeciego stopnia posługiwały się zaawansowanym językiem binarnym. Przypominało to trzeszczenie lub kakofonię skompresowanych dźwięków przekazujących spakowane informacje. Tu było podobnie, ale Alais mogła dać głowę, że słyszy też zrozumiałe wyrazy, takie jak „sektor”, „prawdopodobieństwo dziewięćdziesiąt trzy przecinek trzy” czy „kumulacja SI w gromadzie”.

SI „Legatusa” chyba coś odpowiadała, ale głos był nieco cięższy... Tyhne nie mogła stwierdzić, co przekazuje. Dopiero po chwili usłyszała jakieś w miarę zrozumiałe słowa.

– Mimo wszystko jestem zdziwiony – dosłyszała męski, pewny siebie głos. – Ten cały Jarc to oczywiście Trójka, ale pozostaje cennym nabytkiem. Po co jednak holujesz ten nieszczęsny tepek?

– Znalazłam ich w odmętach Głębi – odpowiedziała Madella. – Próbowali uciec dziurą Wilkołaka z jednego z zaatakowanych sektorów. Ten cały Jarc uznał, że nie wynurzy się z metaprzestrzeni. Zamierzał tam chyba pozostać, a już na pewno nie wyprowadzać ze stazy załogi.

– To niepotrzebny balast – ogłosił niewidoczny mężczyzna. – Mały tłumek. Wszyscy w stazie. Nie lepiej było zostawić ich w jakimś sektorze?

– Nie przelatywaliśmy przez żaden, który byłby bezpieczny.

– Rozumiem. Alais, czy tak?

Tyhne zamarła.

– Nie wiem, co masz na myśli – usłyszała po chwili głos Madelli Nox.

– Przejmujesz się nią. Rezygnujesz z wyliczeń. Ciągniesz za „Legatusem” tepek z ludźmi na falowniku. Stałaś się sentymentalna. A sentymenty bywają niebezpieczne. Ta była Pani Ligi ma na ciebie... zły wpływ. Zdajesz sobie chyba sprawę z faktu, że Zbór Maszynowy jest niemal ukończony? Czas na nasz ostatni ruch, Nox. Tylko że nie podoba mi się to, co widzę.

Madella odpowiedziała, ale tym razem Tyhne nie usłyszała słów. Nachyliła się nieco... i wtedy głosy umilkły.

– Zaczekaj – usłyszała i zrozumiała, że została nakryta. Nie było gdzie się schować: jedynym wyjściem była ucieczka, ale dokąd miała uciekać? Z powrotem do maszynowego SN? I co miała tam zrobić? Wpiąć się w stazę?

Zamiast tego wyprostowała się i zdecydowanym krokiem ruszyła do wnętrza pomieszczenia. Zamierzała się ujawnić, ale już za chwilę jej odważna decyzja przestała mieć jakiekolwiek znaczenie.

Była Ambasadorka Ludzkości i prawa ręka Jedności tkwiła w siedzisku, które Alais widziała już wcześniej. Madella siedziała bez ruchu i bez wyrazu, zupełnie jakby ją wyłączono. A tuż obok stał wpatrujący się w Nox gość.

Tyhne zamarła w progu.

Dziwny osobnik, kimkolwiek był, wyglądał na starszego mężczyznę w niewielkich okularkach i w dziwacznym, średniowiecznym – choć wyjątkowo schludnym – stroju. Opierał się na laseczce zdobionej srebrną gałką i zdawało się, że coś w jego postaci w ogóle emituje owo srebro, kojarzące się z jasnym światłem czystych gwiazd. Tchnęła od niego moc – stłumiona, ale silna – i Alais czuła, jak ją paraliżuje, prześwietla na wylot jej nikłą powłokę, wolę i poczucie własnego ja.

Zaczęła ciężko oddychać, nawet nie zdając sobie z tego sprawy. Chciała się ruszyć, ale stała jak sparaliżowana. Pragnęła tylko jednego – by mężczyzna jej nie zauważył, by zignorował jej istnienie. Ale gość Madelli Nox odwrócił się i spojrzał jej w oczy. Jego własne lśniły powidokiem srebra.

– Pani Alais Tyhne – powiedział z lekkim rozbawieniem. – Co za niespodzianka. I to w momencie, gdy musimy wykonać nasz najważniejszy, ostatni skok. Cóż zatem robi tu nasza ciekawska foczka?




Nie miał pewności, czy naprawdę żyje.

Otworzył oczy i po prostu istniał – bez bólu, bez zaskoczenia, bez jakiejkolwiek głębszej refleksji. Ale owo istnienie różniło się czymś, czego nie rozumiał. Gubił się w nim, choć nie potrafił nawet stwierdzić, na czym polega to zagubienie. Nigdy nie budził się w podobny sposób – aktywny i chłodny, natychmiast w pełni sił, ale i zbyt spokojny. Było tak, jakby tylko na chwilę przymknął oczy, a nie wrócił z nieskończonej ciemności.

Pamiętał wszystko, i to aż nazbyt dobrze.

Pamiętał uderzenie Bladości – pamiętał Tchnienie Bladego Króla, falę umierającego grimu, która uderzyła w jego okręt. Pamiętał nagle poszarzałą, starzejącą się twarz Diany Solto i jęki umierającej załogi, przewracającej się na posadzkę. Pamiętał ów potworny chłód, który natychmiast wyziębił mu wszystkie członki i cisnął na ziemię niczym przepaloną skorupę. Pamiętał potworny jęk neometalu i odgłos szybko zużywających się sprzętów, którym wyrwano całe dekady istnienia. Traf chciał, że akurat miejsce, w którym był, ucierpiało najmniej, ale widział, jak ciała kurczą się ze starości, a kombinezony płowieją i rwą się, tak jakby nieożywiona materia odczuła znacznie silniej potworne ciśnienie czasu.

Pamiętał, że był sam. Pamiętał, że czekał na śmierć. I pamiętał twarz nachylającej się nad nim Fibonaccii, która zabrała go z tego piekła.

Reszta była już nieokreśloną mgłą. Umierał i nie interesowały go szczegóły szalonego biegu pięknej nastoletniej Czwórki. Czuł, że odchodzi ze starości, że jego organy odmawiają posłuszeństwa. W tym odejściu nie było nawet miejsca na ból – gasł po prostu niczym wątły płomień wypalonej świecy. To wszystko było już poza nim – jego już nie było.

A potem znalazł się w ciemności. Był i nie istniał jednocześnie. Przez ułamek sekundy wydało mu się, że widzi przebłyski wzorów i naprężeń. Był zagubiony, ale spokojny. To w końcu ciemność. Umarł, ale trwał w ciemności. To było konieczne, pomyślał, choć nie rozumiał, na czym owa konieczność miała polegać. Dość, że trwał, a potem zniknął. Do czasu, w którym otworzył oczy i zrozumiał, że coś się nie zgadzało.

– Piecky.

Tak się nazywał. Ktoś nazwał go tym imieniem. Ale wciąż czegoś mu brakowało.

– Piecky, słyszysz mnie?

Głos, który się do niego odzywał, pobrzmiewał lękiem. Chciał zlokalizować źródło tego dźwięku, zaczął się więc z wolna unosić do pozycji siedzącej. Leżał na czymś w rodzaju neometalowej leżanki, którą wysunięto ze ściany na wzór średniowiecznej chłodni do przechowywania zmarłych. Czy był zatem martwy? Tak, był. I nie był jednocześnie. Co to miało znaczyć?

– Powoli – usłyszał. – Nie śpiesz się.

– Kim... – zaczął, ale zaraz umilkł. To nie był jego głos. Brzmiał czysto, ale o wiele bardziej dojrzale. W niczym nie przypominał też głosu starca.

– To ja – usłyszał ponownie i niepewny jeszcze nawet tak zwykłego ruchu, obrócił głowę. – Przecież wiesz.

Tuż obok leżanki stała Fibonaccia.

Piękna nastoletnia Czwórka patrzyła na niego z widocznym lękiem. Gdy zauważyła, że na nią patrzy, spróbowała się uśmiechnąć, choć słabo jej to wyszło. Piecky zamrugał.

– Gdzie jestem? – spytał ostrożnie.

– W hiperboloidzie – odparła prędko. – To coś w rodzaju... przechowalni doczepionej do Więzi, czyli czegoś w stylu... serwera programowego okrętu. Jak się czujesz?

– Dziwnie – odparł. – W gruncie rzeczy... nie wiem, jak się czuję.

– Wszystko będzie dobrze – zapewniła.

– Chciałbym... zejść – powiedział. – Coś jest nie tak.

– Za chwilę. Musisz być spokojny, Piecky – powiedziała z wyraźną troską. – I pamiętać, że cię kocham.

– Kochasz... – szepnął niepewnie, usiłując dociec, co oznacza to słowo. – Kochasz mnie...

– Wiesz, że tak.

– W takim razie pomóż mi – poprosił i Czwórka zbliżyła się do niego, dotykając jego dłoni. Ale sprawiło to tylko, że natychmiast cofnął rękę.

– Coś jest nie tak...! – krzyknął prawie, rozglądając się nerwowo po maszynowym pomieszczeniu. – Coś się...

– Piecky.

– Co się ze mną dzieje?!

– Uspokój się...

– Co się... co się ze mną stało?! – Zerwał się z leżanki jednym, prostym ruchem i stanął na nogi.

W tym samym momencie zachwiał się, rozumiejąc, że jest wyższy i że coś ewidentnie się tu nie zgadza. Spojrzał w dół: na swoje nagie stopy, które nie były jego stopami, i uniósł rękę, która nie była jego ręką. Chciał coś powiedzieć, ale słowa zamarły mu w gardle. Szarpnął się i zanim Fibonaccia zdążyła zareagować, padł bez czucia na zimną posadzkę statku Maszyn.




– Nie możemy dłużej czekać – powiedziała z naciskiem kapitan Betty Willingham. – Czujniki sensoryczne „Słonecznej Panny” potwierdzają, że w głębi sektora znajduje się jakaś wielka flota.

– Tak, zdaję sobie z tego sprawę – zgodziło się wyświetlone w SN holo nastoletniej Czwórki. – Są zaledwie o kilka dni lotu konwencjonalnego od nas. Newton wie o tym od paru godzin.

– Wiedzieliście o nich i nic nam nie powiedzieliście? – spytała zaskoczona Willingham.

– Nie zamierzałam... nie zamierzaliśmy tego ukrywać – powiedziała szybko Fibonaccia, ale Betty zdążyła dostrzec, że Czwórka wykręca nerwowo palce. Co tu się, na Plagę, wyprawiało? – Przyjmijcie moje... nasze przeprosiny. Przekażę wam niebawem wszystkie dane na ten temat.

– Czy wiecie już, jaka to flota? – spytała czujnie Betty. Holo pokręciło głową.

– Nie. Sygnały są zbyt zamazane. Wygląda na to, że coś generuje się w tym sektorze i wpływa na odczyty. Być może to jakieś nowe Wypalenie, wywołane tym, że tutaj przybyliśmy. Wspominałam, że wlecieliśmy w Głębię jakoś z nim połączoną, prawda? – spytała niepewnie i owa niepewność na moment zmroziła Betty. – Być może w ten sposób przyciągnęliśmy Wypalenie, choć mogło się tu znajdować już wcześniej... To miesza w naszych sensorach... – powtórzyła. – Ja... na razie nic więcej nie mogę powiedzieć, przepraszam...

– Fibonaccio.

– Tak? – spytała wyraźnie roztrzęsiona Czwórka. Willingham odetchnęła lekko, opierając obie dłonie o barierkę „ambony”. Miała wrażenie, że nie rozmawia z Maszyną, a bardzo zdenerwowaną ludzką nastolatką, i zaczęło ją to poważnie niepokoić. Głównie dlatego, że owa nastolatka posiadała na swoim pokładzie Broń.

– Porozmawiajmy – zaproponowała Betty swym słodkim, anielskim głosikiem. W całej SN „Słonecznej Panny” zapadła kompletna cisza, jakby załoga wyczuła, o co toczy się gra. – Jesteś zdenerwowana. To, co się ostatnio wydarzyło, zdenerwowało nas wszystkich... i dlatego musimy się uspokoić. Trzeba podjąć decyzję, czy wyruszymy w kierunku tej floty. „Słoneczna Panna” może tam dolecieć, ale nie mam pewności, czy...

– Przepraszam – przerwała jej szybko Fibonaccia. – On już... przepraszam, ale muszę... Odezwę się, tak? Przepraszam.

Holo zatrzeszczało i znikło. A załoga „Słonecznej Panny” ujrzała ze zdumieniem, jak dowodzący nią drobny aniołek o kręconych blond włoskach uderza pięścią w barierkę i wypluwa wyjątkowo siarczyste przekleństwo.




Następne przebudzenie trwało znacznie dłużej niż pierwsze.

Był przede wszystkim unieruchomiony: przytwierdzony do czegoś wyglądającego na stół operacyjny, otoczony przez Maszyny trzeciego stopnia. Te pierwsze przeraziły go mniej niż stojące obok, spokojnie patrzące na niego Czwórki – męskiego i żeńskiego rodzaju, choć nieróżniące się od siebie wyglądem. Żadna nie przypominała Fibonaccii – jedynego, stworzonego specjalnie dla niego egzemplarza – ale ich charakterystyczna cecha, owo zbyt spójne piękno biło po oczach.

Szarpnął się i jęknął.

– Piecky!

– Gdzie... – wymamrotał, usiłując spojrzeć w oczy nastoletniej Czwórce, która przeszła na sam przód obserwującej go i badającej grupki. – Ja... kim ja...

– Posłuchaj – powiedziała twardym, zdecydowanym głosem. – To nadal ty. Piecky Tip. Ale umarłeś. Umarłeś i znowu istniejesz, rozumiesz?

Nie odpowiedział. Patrzył tylko na nią, zdjęty lękiem, który zdawał się coraz bardziej pogłębiać.

– Nie możesz się tak nadal zachowywać, Piecky – powiedziała. – Komputery teseraktowe... doprowadzisz do spięcia. Musisz się uspokoić. Musisz zaakceptować to, czym się stałeś, albo całkowicie się wyłączysz, rozumiesz?

– Wyłączę...? – wymamrotał. Fibonaccia zacisnęła usta, jakby chciała cofnąć dopiero co wypowiedziane słowa.

– Nie myśl teraz o tym – rzuciła szybko. – Wszystko ci... wytłumaczę, tylko się uspokój. Nie myśl o... ciele, tak? Pomyśl, że nie jesteś nim... a wewnątrz niego. Możesz to zrobić? Proszę...

Tip przymknął oczy. Odetchnął, nie zdając sobie sprawy, że robi to po raz pierwszy. Kiedy jednak powrócił oddech, powrócił i rozsądek. Wewnątrz, powiedziała. Jestem wewnątrz. Powiedziała, że jestem wewnątrz.

– Umierałeś – usłyszał znów głos Czwórki. – Spróbowałam więc zrzucić to, czym byłeś, do vinculum, do Więzi. Z ludźmi nigdy wcześniej tego nie robiono... nie licząc prób imprintu maszynowego. I w zasadzie to właśnie cię spotkało. Myślałam tylko, że się nie udało. Ale jednak tu jesteś.

– Jestem... – szepnął, ale wciąż nie otworzył oczu. – Jestem...

– Tak – odparła, starając się, by jej głos brzmiał wyjątkowo spokojnie i pewnie. – Wiem, że czujesz to... inaczej. Ale nadal istniejesz. Zostałeś... przeniesiony do maszynowego surogata. To teraz twoje ciało, dopóki nie znajdziemy czegoś lepszego. Choć bałabym cię z niego... wyjmować. Nie wiem, co może się stać... być może będziesz musiał w nim pozostać.

– Lustro – powiedział łamiącym się głosem. – Chcę zobaczyć...

– Piecky, to nie jest najlepszy moment, żeby...

– Chcę się ujrzeć, Fibonaccio – powiedział, otwierając nareszcie oczy. – Proszę.

Czwórka nie odpowiedziała, kiwnęła tylko lekko głową i spojrzała na jedną z obecnych w pomieszczeniu Trójek. Maszyna, przypominająca nieco Aro, podała jej coś, co musiało być przygotowane wcześniej: zwykłe metaliczne lustro z opcją głębokiego trójwymiaru. Fibonaccia wzięła je w dłoń, a następnie sięgnęła przed siebie i odpięła blokady podtrzymujące Tipa.

– Jesteś tego pewien? – spytała, ale Piecky wyciągnął już rękę i zabrał lustro. Uniósł je szybko i spojrzał.

Piękna nastoletnia Czwórka zamarła tak samo jak Tip, patrzący w trójwymiarowe odbicie swej nowej twarzy. Trwało to długo i nikt nie powiedział nawet słowa. Aż wreszcie Piecky opuścił rękę z lustrem.

– Rozumiem – powiedział nieco chrapliwie. – Więź, serwer... rozumiem. Rozumiem też, że mnie kochasz, i wiem, co ze mną się stało. Umarłem, tak?

– Piecky...

– Ale nie rozumiem jednego – przerwał jej, starając się mówić spokojnie, choć obraz wciąż wirował mu przed oczami. – Nie mam pojęcia, dlaczego, do przeklętej Plagi, wyglądam tak samo jak Jared.





Całe ksenoformowane planety! Pomordowani ludzie, przemienione dzieci! Obszary skażone jakąś genetyczną pleśnią... i wy chcecie z nimi negocjować? Obcy nie są w stanie z nami rozmawiać! Pokój to dla nich jakiś kompletny absurd! Nie ma opcji, bym posyłał ku nim kolejne sondy dyplomatyczne.


Generał Ev Soledo,

fragment wypowiedzi prywatnej

do Admiralicji GSZ





Ostatnia rzecz, na jaką miał ochotę, to rozmowa z Gamem 2.0, zwłaszcza po niedawnej rozmowie z Kirke.

– Istnieje taka możliwość – potwierdziło holograficzne widmo wyświetlone w kajucie kapitańskiej. – Wspólnie z tą całą Ciotką wyliczyłem prawdopodobieństwo wejścia w nadświetlną z tego sektora i wynosi ono niemal siedemdziesiąt pięć procent.

– To świetnie – mruknął Tartus, przechylając puszkę z piwem.

– Niekoniecznie – zaprzeczył Gam. – W przypadku uruchomienia Absorpcyjnej Struktury Integracyjno-Masowej Obiektów typu V może zostać dostrzeżony wysoki skok energetyczny. „Ciemny Kryształ” mogą wówczas łatwo powstrzymać ereby.

– Hę? – zaciekawił się Fim, przełykając łyk zimnego trunku. – Dlaczego akurat cieniaki?

– Cieniaki?

– No, są jak zrobione z cienia.

– Całkiem trafne porównanie – zgodził się Gam. – W każdym razie już w przypadku kilku wcześniejszych akcji zauważyłem, że są najszybsze ze wszystkich statków Zwierzchności. Dodatkowo nie muszą używać falownika czy jak tam nazywacie wiązkę trakcyjną. Wystarczy, że jeden z erebów znajdzie się wystarczająco blisko. Jego specyficzna struktura, być może oparta na jakimś zjawisku grawitacyjnym, zasysa obiekty wokół... Tartus?

– Ta?

– Nie słuchasz mnie, prawda?

– Nieszczególnie – zgodził się Fim, ponownie upijając łyk piwa. – Ale kontynuuj, egoskanku.

Widmo zafalowało.

– Nie zamierzasz stąd uciec – stwierdziło. – Pomimo tego, co powiedziała ci Kirke.

– Serio? Co ty nie powiesz...

– Przeciągasz to już za długo, Tartus. Ale ona w końcu się zorientuje.

– Tak? Ciekawe, że to mówisz – zachrypiał Fim, odstawiając puszkę. – Bo jakoś nie zauważyłem, żebyś specjalnie narzekał... przynajmniej od czasu, kiedy wylądowaliśmy w Ramieniu Oriona. A może sam nie chcesz stąd odejść? Z innych powodów?

– Po prostu okolica wydała mi się znajoma – zauważył sucho były Gwardzista Cesarstwa. – W tym Ramieniu powinna być Ziemia.

Tartus westchnął.

– Słuchaj, Gam – zaczął, zapadając się ciężko w fotelu kapitana. – Nie wysilaj się i nie wyskakuj z nostalgicznymi opowiastkami o jakiejś zapomnianej planetce z tego twojego wydumanego Cesarstwa. Dobrze wiem, o co ci chodzi, bo widzę, jak się zachowujesz. Wcale nie chcesz się stąd wynieść. Po prostu wygodnie ci zwalić to na mnie.

– A ty?

– Co: ja?

– Widziałem podobnych do ciebie – stwierdził Gam. – Jest na was specyficzne określenie tam, skąd pochodzę. Kosmiczny wagabunda. Wyróżniający się głównie tym, że jest cały czas skupiony tylko na sobie. Nie obraź się, ale wyglądasz na najgorszą odmianę takiego typa. Kogoś, kto gdy ma komuś pomóc, wcześniej dobrze sobie przekalkuluje, czy się przy tym za bardzo nie spoci. I nagle coś ci się przestawiło? Postanawiasz zostać, gdy należy uciekać i gdy prosi cię o to Kirke? To ty coś kręcisz...

Fim uśmiechnął się krzywo.

– A jednak masz jakieś jaja – zauważył. – I może nawet nie elektroniczne. Chcesz się stąd wynieść, holoskanku? Bez obaw.

– Mówiłem: nie zwalaj tego na mnie!

– Zrobimy to, kiedy przyjdzie na to odpowiedni czas – kontynuował niezrażony handlarz. – Siedemdziesiąt pięć procent szans na sukces to za mało.

– Tartus...

– Powiedziałem: to za mało – prychnął Fim, uciekając wzrokiem od Gama. – Mam dość tej bezsensownej konferencji. Idź podrywać Ciotkę czy co tam robisz w tym waszym wirtualnym... – Urwał, widząc, że holo zniknęło bez choćby słowa pożegnania.

Handlarz został sam.

Ostatnio zdarzało się to wyjątkowo rzadko. Przemieniona w Bladą Księżną Kirke ciągnęła ich ze swoją Zwierzchnością od akcji do akcji, od walki do walki, miotając „Ciemnym Kryształem” po Wypaleniu i Głębi niczym wrakiem złapanym przez falownik. Biorąc pod uwagę ich zdolność do osiągnięcia nadświetlnej, był to bezsensowny sposób podróżowania, ale Tartus zgadzał się ze stwierdzeniem Bloom, że odkrycie tego napędu przez Sepetes może na nich sprowadzić wyłącznie kłopoty. Przyjęli zatem z „Klątwy” stare, zdezelowane zasobniki z Białą Pleśnią, która – pomimo obaw Kirke – na szczęście wciąż działała, i sklecili własne uprzęże stazowe, z możliwością wyłączenia przez Ciotkę. Na razie uniknęli więc wykrycia... choć baronowa zdawała się czujnie ich obserwować. Cóż, wiedzieli świetnie, że zmarła wariatka potrzebuje tylko pretekstu, by pozbyć się „zwierzątek Bladej Księżnej”, trzymanych z racji jakiegoś niezrozumiałego sentymentu. No, może nie do końca „niezrozumiałego”. Sentyment musiała jakoś pojmować – w końcu wciąż czuła coś podobnego do „Klątwy”.

Pięknie. Po prostu pięknie.

Gam 2.0 miał w każdym razie rację i nie trzeba było być geniuszem, by to pojąć. Ich podróż ze Zwierzchnością nie mogła trwać wiecznie. Prędzej czy później Sepetes zauważy, że coś nie gra, a wtedy wszyscy przemienią się w Zimnych lub w definitywnie martwych, podczas gdy samą Kirke spotkają nieliche kłopoty. Cóż jednak z tego, skoro Fim nie potrafił jej zostawić? Przeklęta Plaga! Byłoby znacznie prościej, gdyby to ona zostawiła jego!

Problem polegał na tym, że nigdy tego nie zrobiła. Nie zostawiła ani jego, ani Małej. Nie opuściła nawet tego przeklętego kota. To wszystko komplikowało. Powodowało dyskomfort. I budziło poczucie winy, które w dziwny i niekomfortowy sposób łączyło się gdzieś głęboko z poczuciem winy wobec...

Nie, nie zamierzał tego analizować. Ani teraz, ani nigdy.




Wydarzenie, które zmieniło wszystko, miało miejsce kilkanaście skoków później.

Zwierzchność Bladej Księżnej przybyła wówczas do znajdującej się raptem o jakieś czterysta dwanaście lat świetlnych od Terry Epsilon Cassiopeiae, gwiazdy o nazwie Segin Ruchbah w gwiazdozbiorze Kasjopei – błękitnego nadolbrzyma sześć i dwie dziesiąte razy większego od terrańskiego Słońca. Gigant obracał się wyjątkowo wolno i według danych „Ciemnego Kryształu” już dawno nie powinien istnieć – mimo to trwał, tak jak i rozmieszczone wokół niego staroimperialne stacje o zapomnianej specyfikacji i przeznaczeniu. Starożytne konstrukcje były olbrzymie – gigantyczne fabryki i cmentarzyska rusztowań, ciemne i martwe niczym przybyły ze Zwierzchnością grim.

Jak się szybko okazało, sektor nie był pusty.

Znajdujące się w okolicy statki Konsensusu uczepiły się mrowia stacji niczym żarłoczne, kosmiczne pijawki, wysysające ze złomu resztki energetyczne i surowce niezbędne do reperacji uszkodzeń. Musiały należeć do dumnej forpoczty Obcych, która jako pierwsza opuściła Ramię Perseusza po planowanym przez generała Tipa kontrnatarciu – i dostała się do Oriona, będącego przyczółkiem Ramion Wewnętrznych.

Nie był to Trzon, choć wśród statków leciało przynajmniej kilkanaście wiropeksów pozyskanych na ludzkiej flocie. Wśród pracujących jednostek widać było wielkie konstrukcje olbrzymich Lokramów, zwinne stateczki Hattonów czy okręty ras, które Tartus znał wcześniej tylko z bajek: owadopodobnych Xaa i półmechanicznych Cybów. Statki tych ostatnich przypominały niepokojąco geometrie Maszyn.

To wszystko nie miało jednak znaczenia. I tak, choćby Obcy dali z siebie wszystko, nie mieli szans ze Zwierzchnością Bladej Księżnej. Byli już skazani, choć nie mieli o tym zielonego pojęcia.

– Pójdzie szybko – szepnęło wyświetlone na mostku „Ciemnego Kryształu” holo odmienionej Kirke. – Tak jak ostatnim razem, nie angażujcie się. A jeśli dacie radę...

– Tak – mruknął Tartus – wiemy. Zwijać się i spieprzać.

– Zwijać się i spieprzać – przytaknęła Blada Księżna i przez sekundę zebrana w statku załoga zauważyła uśmiech dawnej Bloom. – To wszystko. Podłączam się do GCM i wchodzę w otwarty kanał komunikacyjny. Zaczynamy.

Ale tym razem miało być kompletnie inaczej.

Tak jak wielokrotnie wcześniej Zwierzchność rozdzieliła się na kilka Konduktów, złożonych ze statków Widm i erebów, które pierwsze pomknęły ku Konsensusowi. Usytuowany z tyłu grim – milczący strażnik Bladego Króla – trwał na swojej pozycji, pozwalając działać Kirke. W ten sposób jako pierwsza uderzyła w Obcych stara broń konwencjonalna – rakietowe i impulsowe resztki z Widm. Większość owej broni nie była skuteczna: skażone powidokami Głębi pociski traciły część swej materialności w momencie impaktu. Ale to nie przeszkadzało Bladej Księżnej. Pierwsze strzały miały być tylko badaniem czujności przeciwnika, podczas gdy następne powinny przypieczętować jego koniec.

Widmowe rakiety i słabe wiązki energetyczne trafiły zatem we Flotę Konsensusu, uszkadzając kadłuby ksenopróżniopławów – i przede wszystkim trafiając także w zajęte przez statki stacje. To tu miało skoncentrować się główne uderzenie Zwierzchności i przypatrujący się temu Tartus zrozumiał, że jest to najbardziej opłacalne rozwiązanie. Eksplodujące stacje mogły zaoszczędzić pracy wysłanym przez Kirke jednostkom, które z wolna szykowały się do uderzenia stężałą Czernią lub bladym, wysysającym życie Światłem. Dopiero ów atak miał przypieczętować zwycięstwo, które coraz częściej przypominało rzeźnię.

– Coś jest nie tak – wyszeptał wyświetlony na mostku Gam 2.0. Siedzący przy konsoli nawigacyjnej Fim zerknął na niego z ukosa, po czym ponownie spojrzał przez neoszybę. – Coś się nie zgadza.

– Inne – zgodziła się siedząca obok Tartusa mała Elohim. – Tam! – Wskazała palcem nieruchome, czekające na śmierć jednostki. – Plegia.

– Co znowu? – zdziwił się Fim. – Plaga?

– Nie Plaga, dziób... Tartusie Fimie – zauważyło holo patrzącej z napięciem na bitwę Ciotki. – Plegia oznacza bezwład, porażenie lub paraliż charakteryzujący się całkowitą niemożnością wykonywania ruchu na skutek braku dopływu bodźców nerwowych do mięśni. W przypadku porażeń można wyróżnić...

– Oni kompletnie się nie bronią – przerwał jej zaskoczony Gam. – Jakby zwyczajnie czekali na śmierć.

– Wywołam Kirke – mruknął handlarz.

– Uważaj, Tartusie Fimie – wtrąciła natychmiast Ciotka. – Jest już podłączona do GCM. Usłyszą cię. Skarbunio mówiła, że to niebez...

– Wiem, wiem – rzucił handlarz. – Gam? Wrzuć mnie na kanał komunikacyjny, dobra?

– Ale ona teraz jest...

– Wiem, gdzie jest. Wrzuć mnie.

Były Gwardzista Cesarstwa westchnął, ale po chwili na neoszybie wyświetliła się twarz Bladej Księżnej. Tylko raz do tej pory widzieli ją tak skrzywioną paroksyzmem bólu i obrzydzenia.

Podłączona do GCM Kirke miała na głowie coś w rodzaju dziwacznej, pokrytej kablami korony, a jej ciało wisiało na iniektorach, szydłach i sprzęgach niczym pająk w mechanicznej sieci. Zdawała się przez to większa niż zwykle, ale i bardziej bezbronna. Jej skrzywiona cierpieniem twarz przyprawiała o dreszcze.

Walczy z lodem, zrozumiał natychmiast Fim. Jakim cudem tego nie widzą?

– Tartus – wychrypiała z trudem, ogniskując wzrok na wyświetlonym u siebie obrazie. – Jestem w trakcie starcia. Czego... chcesz?

– Zaobserwowano nieścisłość – wygłosił martwo, starając się nie wzbudzić podejrzeń towarzyszącego jej upiornego dworu. Przeklęty otwarty kanał! – Zachwianie w Bladości.

– Kontynuuj – powiedziała sucho, ale jej oczy błagały, by zamilknął. Na to było już wszakże za późno. – I pośpiesz się.

– Fim... – syknął cicho Gam, ale handlarz nie mógł się już wycofać. Przymknął oczy, a kiedy je otworzył, ponownie odezwał się martwym, bezosobowym głosem.

– Flota Konsensusu nie wykazuje żadnej reakcji – wyjaśnił. – Za takim postępowaniem może kryć się podstęp.

– Być może są pogodzeni z Bladością – stwierdziła z lekkim naciskiem i Tartus zrozumiał, że wskazuje mu uchyloną furtkę. Czuł, że lekko się spocił. Po Plagę się w to wpakował?

– To możliwe, Księżno – zgodził się, wyciągając rękę w kierunku konsoli, by zakończyć połączenie. Ale na to było już za późno.

– Bladość jest błogosławiona – usłyszał znany sobie świetnie suchy i martwy głos. – Cisza to niezmierzoność upadku. Ta myśl budzi pragnienie, och tak! Pragnienie jej zbadania.

– To nie jest konieczne – stwierdziła Blada Księżna, ale martwa twarz Sepetes pojawiła się już w części ekranu. Jej zimne, wypełnione czernią oczy patrzyły uważnie na zebraną w statku gromadkę, jakby ujrzała ich po raz pierwszy. I może tak właśnie było.

– Jeśli Księżna zezwoli, uczynię to, co trzeba, i dam upust pragnieniu – zaskrzeczała baronowa i Fim poczuł, jak po całym ciele przechodzą mu lodowate ciarki. – Uwaga tego bytu wymaga analizy.

– To nie jest konieczne, Sepetes – zauważyła zimno Kirke, ale sprawa była już przegrana i Tartus świetnie o tym wiedział.

Baronowa mogła słuchać Bladej Księżnej, ale wystarczyło niewiele, by uznała, że myśli Kirke Bloom nie idą specjalnie w parze z pragnieniami Bladego Króla. Było to niczym granie w szachy ze schizofrenikiem, dla którego sama gra stanowiła tylko cień jakiejś wewnętrznej, niezrozumiałej rozgrywki i nawet przegrana była środkiem do celu. Handlarz cofnął się nieco, ale był to jedyny gest, na jaki sobie pozwolił. Cisza przeciągała się, a martwa twarz baronowej zastygła, patrząc na niego otępiałym, pustym wzrokiem przepalonej czerni.

– Tartusie Fimie... – jęknęła cicho Ciotka, tak że tylko on był w stanie ją usłyszeć. – Coś ty naro...

– Przybycie – ogłosiła baronowa Sepetes, schodząc z kadru. – Och tak, przybycie. Analiza, pewność i upadek bezkresu.

I to było wszystko.

Zobaczyli jeszcze, jak Kirke patrzy wprost na nich z widocznym współczuciem i rozpaczą, a potem połączenie zostało przerwane.

– O ja plaguję – wymamrotał ku kompletnemu zaskoczeniu zebranych Gam 2.0.

W korytarzu „Ciemnego Kryształu” zaczęła z wolna formować się kula mikrogłębi.




– Kirke Bloom.

Hasło, powtarzane tak wiele razy, że stało się niemal mantrą, przelatywało przez sale i stanowiska Fortecy Empireum. Zgromadzeni w niej Despectum – tak jak i towarzysząca Fortecy bąblowata, biaława flota – pozwalali, by owe słowa, będące niczym innym jak zapowiedzią odkupienia, nie cichły i pozostawały wciąż obecne, mieszając się z szumem maszynerii.

Patrząc na to logicznie, nie mieli większych szans, by przetrwać w Głębi. Ich lot także zależał od Synchronu i choć wspierał ich unctus – Namaszczony, stracili już sporą część swej floty. Mogli stracić i Fortecę Empireum, gdyby nie przebudzony Chryzalid. Obecna w xenozorium istota – tak różna od ludzi i samych Despectum, że mogła uchodzić za prawdziwego Obcego – opierała się Głębi, usiłującej pochłonąć przelatujący przez nią statek, i jakimś cudem utrzymywała go na kursie wytyczonym przez samego Chryzalida i SI Fortecy. Kursie, który prowadził do zbawienia.

Na szczęście po drodze było kilka dziur i iskier, które do poprawnego działania nie potrzebowały Synchronu. Niemniej jednak w grę wchodziła stała fluktuacja. Chryzalid, niczym biologiczny odpowiednik Prognostyków Zbioru, przekazywał Namaszczonemu przypuszczalną lokalizację Bloom, ale były to współrzędne niepewne. Wyglądało na to, że Kirke przemieszczała się po wielkich obszarach Wypalonej Galaktyki i jej poszukiwania mogą zająć nie tylko miesiące, ale i całe lata. A Despectum nie byli przekonani, by zostało im tyle czasu. Dowodzone przez połączone Macierze nagie, androgeniczne marionetki na sznurkach sprzęgów wciąż analizowały Ziarno – i dostępne tam drobiny danych ze Strumienia i Synchronu, współpracujące z najbardziej wyrafinowanymi SI mobilnej stacji. Ich poszarpane elohimskie ubiory i porwane maski będące symbolem odrzucenia zdawały się w pełni obrazować rosnącą desperację ich poczynań. Do stracenia mieli wszystko, ale i wszystko do zyskania.

Nic dziwnego, że szybko wyłowili zagubione sygnały Despectum porwanych przez Myrtona.

Kontakt był nikły i wyczuwalny co najwyżej przez Chryzalida – ale istniał. Po prostu nagle w trakcie gorączkowych poszukiwań Kirke Bloom, natknęli się na ów dziwny, słaby impuls porwanych statków. W ten sposób uzyskali podejrzenie lokalizacji głównego punktu zbornego floty Grunwalda, choć był on dla nich tylko drobiną w Wypalonej Galaktyce.

Odnalezienie zaginionych okrętów sprawiło wszakże, że Chryzalid zatrzymał Fortecę Empireum na dłuższy czas, zastanawiając się nad implikacjami dalszych ruchów. Sygnału porwanych statków nie dało się potwierdzić komputerowo czy mechanicznie – ich odnalezienie było raczej efektem działania jakiegoś odprysku psychofizji, która po tylu wiekach badań musiała znajdować się także w genach Chryzalida Despectum. Postój trwał długo, aż Pomazaniec został wezwany ponownie do zbiornika, by odczytać wolę hybrydy wielu obcych ras i przekształconej genotypowo rasy ludzkiej. Decyzja była krótka – przekazać dane lokalizacyjne i zapisać je w Ziarnie. A następnie kontynuować poszukiwania.

Forteca Empireum przyjęła rozkazy z właściwym sobie spokojem. Nie minęło wiele czasu, gdy w sektorze pojawiło się echo, a wielka stacja i towarzysząca jej flota otworzyły Głębię.




Baronowa Sepetes tuż po wyjściu z kuli znalazła się na głównym korytarzu pokładu środkowego „Ciemnego Kryształu”, nieopodal wejścia na mostek.

Tuż po tym, jak postawiła stopę na statku, odnotowano na nim spadek temperatury. Zimna, której Nadwieczny zezwolił na przechowanie części jej własnego dawnego istnienia, rozejrzała się po otoczeniu, a w jej wypełnionych czernią oczach można było dostrzec coś na kształt zaciekawienia. Nie tego się spodziewała po skokowcu, który Blada Księżna pozostawiła przy sobie zapewne przez sentyment... lub przez potrzebę dręczenia swych dawnych towarzyszy. To drugie wyjaśnienie pasowało Sepetes o wiele bardziej. O tak, cierpienie. Cierpienie, próżnia i lód.

Czyż nie jest prawdą, że każdy z rodzajów egzystencji – ludzki, maszynowy czy kseno – nie ma znaczenia? Wszystkie byty są nieistotne w kontekście pustki Wszechświata. Ich istnienie to zaledwie kapryśny przypadek, matematyczny błąd. Świat będzie pusty, światła gwiazd – martwe. Wszystko zniknie, a każdy czyn przestanie mieć znaczenie. Oto błogosławiona Bladość – ostateczny chłód i próżnia. Taki los czeka to, co w pysze ośmielono się nazwać Bezkresem.

Sepetes ruszyła przed siebie, a tuż za nią ciągnął się lekki powidok Głębi.

Drzwi prowadzące do tego, co brała za SN, były zamknięte, ale nie miało to dla niej większego znaczenia. W odróżnieniu od zwykłych Zimnych – czy cieni Zmarłych – miała o wiele większe możliwości. Wyciągnęła siną, trupią dłoń i dotknęła panelu, który zamigotał konwulsyjnie i otworzył nagle oszronione odrzwia.

Sepetes przestąpiła próg.

Czy wprowadzono tu jakieś modyfikacje? Baronowa stanęła, nieśpiesznie rozglądając się po statku. Coś się tu nie zgadzało, ale nie była jeszcze pewna co. Na razie podeszła bliżej w stronę tego, który nosił podobno jakieś imię.

– Tartus – wychrypiała, przypominając sobie, jak nazywa się owa żałosna forma. – Och, nie zasługujesz na chłód Bladości. Możesz jednak odejść. Mogę ofiarować ci nicość.

– Dziękuję, może później – odparło paskudztwo, najwidoczniej rozumiejąc, że wygłosiła do niego coś w rodzaju uprzejmego powitania. – Rozumiem, że konieczne jest przekazanie danych?

– Tak – zgodziła się baronowa, odsuwając się od niego i patrząc ciekawie w kierunku czegoś, co siedziało na fotelu astrolokatora. Była to z pewnością jakaś forma biologiczna, choć tylko w części przypominała człowieka. – Nie. Potem – dodała, zdobywając się na wysiłek bardziej oszczędnego sformułowania myśli.

– Frigus – szepnęła obserwowana przez nią Mała. Sepetes uśmiechnęła się, ale grymas przypomniał raczej pęknięcie na martwej twarzy. – Zimno.

– Tak – zgodziła się baronowa. – Lód próżni. Zimno odejścia. Ostateczna prawda. Otrzymasz ją, tak. Umrzesz, by trwać i ponownie umrzeć, gdy wszystko, co ma być skończone, będzie skończone.

– Transkrypt mikro... – zaczęła niepewnie Mała, ale Tartus przerwał jej donośnym chrząknięciem. Baronowa oderwała wzrok od dziecka i spojrzała w stronę handlarza.

– Sądzę, że dzięki pomocy SI odkryłem przyczynę braku aktywności na stacjach – powiedział Fim, starając się, by jego głos był odpowiednio twardy i pusty. Miał nadzieję, że zmarłej wariatce nie przyjdzie do głowy wywoływać Gama czy Ciotki, by sprawdzić jego blef, oparty bądź co bądź na logicznym rozumowaniu. – Wygląda na to, że Konsensus dotknęła jakaś zmiana i trafiliśmy w sam jej środek.

– Zmiana – powtórzyła po nim Sepetes. Mała Elohim przestała dla niej istnieć. Baronowa zbliżyła się do Tartusa. – Środek zmiany.

– Dokładnie tak – potwierdził handlarz. – Już w trakcie wcześniejszych walk z Obcymi z pewnością zauważyliście, że potrafią oni przemieszczać się po Wypalonej Galaktyce bez pomocy Synchronu. Ich sposób komunikacji musiał być zatem poza siecią, choć starali się to zapewne zmienić, wprowadzając tego całego... Aparata.

– Legion otrzymał już swoją Zwierzchność.

– Leg... tak, oczywiście – odparł szybko, czując, że zaczyna się pocić. – Świetnie. W każdym razie tego typu zawieszenie nie musi wcale oznaczać poddania sił Konsensusu i rezygnacji z walki. Wydaje się, że zostali po prostu zaskoczeni w momencie przeprowadzania tego samego, co próbowała zrobić Jedność. Przyłapaliśmy ich w momencie jakiejś aktualizacji. – Przełknął ślinę, modląc się, by o to właśnie chodziło. – Ogromnej, o wymiarze galaktycznym.

– Ogrom – powiedziała baronowa i Fim usłyszał nagle w jej głosie coś jak rozbawienie. – Och, nie pojmujesz ogromu, karle. Mogę ukazać ci ogrom. Ogrom bezwzględnego prawa pustki, ogrom wszechobecny i wszechwładny, ogrom, dla którego Bezkres to bluźnierstwo... – Sepetes nachyliła się nad handlarzem, który poczuł tchnące od niej zimno. – Oto utrata – dodała skrzekliwie. – Sekret poza twą możliwość przeżywania, poza twe zrozumienie. Oto oferta w nagrodę za twą przenikliwość. Możesz ją przyjąć. Przyjmij cierpienie – szepnęła, wyciągając ku niemu lodowatą dłoń. – Przyjmij Bladość.

Tartus przymknął oczy. Ale śmierć nie nadeszła. Wyparło ją ciche, pełne oburzenia miauknięcie.

Baronowa cofnęła się i spojrzała na najwidoczniej obruszonego jej obecnością Głoda, który przerwał właśnie swą poobiednią drzemkę. Sepetes zmarszczyła brwi.

– Co to? – spytała chrapliwie, zostawiając Fima i podchodząc do kota. – Co to?

Głód nie odpowiedział. Uniósł wszakże lekko głowę i zasyczał, naprężając całe ciało. Ale baronowa nie dała się przestraszyć. Być może nie pamiętała już, czym może być lęk. Zamiast tego schyliła się i złapała zwierzę za kark, unosząc je do góry.

– Bluźnierstwo – zauważyła. – Ta istota to bluźnierstwo chłodu – dodała, patrząc, jak sierść szarpiącego się kota zaczyna porastać szron. – I musi odejść!

Tartus zesztywniał. Nie licząc przeraźliwie miauczącego Głoda, przez mostek „Ciemnego Kryształu” przeleciał rozpaczliwy jęk Małej.

– Zostaw go! – krzyknął wyświetlony znienacka Gam.




Nie było pewności, czy to dobry sektor.

Po pierwsze, nie był on pusty. Przyrządy Fortecy Empireum wykazały obecność wielu rozproszonych po układzie statków. Znajdowały się tam jednostki Konsensusu – choć wyglądały na zagubione i nieruchome. Współpracujące z SI Macierze Despectum natychmiast zarządziły doładowanie rdzenia, prognozując możliwość potencjalnej ucieczki z systemu. Ale szybko okazało się, że flota Despectum nie mogła stąd odejść.

W sektorze niemal na pewno znajdowała się Kirke Bloom.

Obecny w xenozorium Namaszczony był tego pewny tak samo, jak przekazujący mu tę wiadomość Chryzalid. Na razie nie było pewności, na której konkretnie jednostce przebywa Bloom, ale ów problem mógł rozwiązać jedynie czas. Czas potrzebny na dogłębną analizę dochodzącego do nich psychofizycznego sygnału. Tylko że tego czasu nie mieli. Nie, skoro dostrzegli, kto jeszcze jest w sektorze. I jakie są jego poczynania.

Trwała tu bitwa – choć lepiej było ją określić mianem kosmicznej rzezi. Ku nieruchomym jednostkom Konsensusu zbliżały się okręty, które Despectum widzieli już niejednokrotnie w pobliżu mijanych wypalonych systemów. Statki o strukturze widmowej i stężałe, grawitacyjne formy przypominające cienie, a także odległe grimy, które przyglądały się bitwie, nie angażując się w sam konflikt, tak jakby nie miał on większego znaczenia. Dla Fortecy Empireum i floty znaczenie miało wszakże wszystko, co rozgrywało się w tym systemie. Na razie nikt się nimi nie przejmował i dlatego postanowili czekać.

Niestety, ich status szybko uległ zmianie. Zrozumieli to od razu, gdy tylko do Fortecy przybyło żądanie oddania czci temu, którego zwano Bladym Królem.




Czuła, że ma niewiele czasu.

Najpierw odpięła się od GCM, z trudem powstrzymując się przed okazaniem bólu. Gdy tylko opadła na złotą posadzkę „Klątwy”, stanęła na proste nogi, nie pozwalając, by Zimni i cienie Zmarłych dostrzegli jej słabość. A potem ruszyła przed siebie, nie mając pewności, czy uda jej się dokonać tego, co dla Sepetes było zapewne zwykłą fraszką.

To nieodpowiedni moment, Kirke.

Och, cicho bądź!

Nie jesteś jeszcze gotowa.

A ty byłeś? – spytała i Nat umilkł, nie znajdując argumentu na tak postawioną tezę. Kirke westchnęła lekko i wyszła szybkim krokiem z Sali GCM, otoczonej przez zaśniedziałe od starości ekrany. Wypełniał ją tłum Zimnych i Kirke musiała zejść im z pola widzenia, i to jak najszybciej.

Czuła, że zaraz wszystko się rozstrzygnie. Zarówno dla niej, jak i dla „Ciemnego Kryształu”. I dla Zwierzchności Bladej Księżnej. Tego ostatniego obawiała się najbardziej.

Kirke...

Prosiłam, żebyś dał spokój, pomyślała. Muszę się skoncentrować.

Nie rozumiesz. To prawie jak przejście przez Głębię.

Przechodziłam ją już, kiedy Zwierzchność przelatywała przez Wypalenie. I to więcej niż raz.

To nie do końca to samo. Poza tym byłem wtedy z tobą. Pomagałem ci... usnąć.

Co ty nie powiesz, westchnęła w duchu, wspominając chaos i piekło Wypalenia wymieszanego z metaprzestrzenią niemal wysadzającą mózg. To może w takim razie łaskawie nadal ze mną będziesz, co?

Ale martwy Natrium Ybessen Gatlark, pierwszy od wieków transgres i dziecko psychofizji Antenata, nie odpowiedział.

Kirke przeszła przez próg Sali GCM i przymknęła oczy. Widziała, jak Sepetes otwiera kulę mikrogłębi, a baronowa – z tego, co Bloom się orientowała – nie była tak silna jak ona. To tylko Zimna, dopakowana pewnie jakimś zimnym upgrade’em, ale Zimna. Ja jestem czymś więcej. Uda mi się.

Jestem Bladą Księżną.

Z początku nic się nie stało pomimo starań. Widziała to niemal na granicy wzroku, niczym blade widmo. Wystarczyło tylko wyciągnąć rękę i uwierzyć. Ale to nie wiary jej brakowało. Brakowało jej czegoś, co z pewnością miałaby prawdziwa wybranka Bladego Króla – zimnej obojętności. Bała się. Patrząc z tej perspektywy, blokowało ją to, co ludzkie.

Nie pomożesz im, Kirke – usłyszała. Niepotrzebnie się narażasz. Wycofaj się. Jesteś zbyt ważna, by ginąć.

Zamknij się.

Proszę cię, Kirke...

– Cicho bądź! – syknęła, a potem ku własnemu zaskoczeniu otworzyła kulę mikrogłębi.




Trudno powiedzieć, jak długo to trwało. Ale aktualizacja niespodziewanie dobiegła końca.

Obecne w sektorze jednostki Konsensusu drgnęły i oderwały się od fabryk, kreśląc złożone elipsy pomiędzy erebami i nadlatującymi Widmami Bladego Króla. Stupor skończył się i obserwujący to wszystko Despectum odczuli coś w rodzaju wahania. Po raz pierwszy strzał z grimu okazał się niecelny – snop lodowatej Bladości przemknął przez fragment sektora, w którym jeszcze niedawno tkwiła zbita grupa ksenostatków, i zaniknął w próżni.

A potem w Fortecy Empireum wyświetliło się znienacka holo electi – Wybrańca Konsensusu, znanego niegdyś jako kapitan Kayt Telses.

– Elohim, Wzgardzeni czy jak was tam teraz... – zaczęło, patrząc wprost na stojącego przy emiterze holo Namaszczonego. – Nieważne. Słuchajcie. Jesteście pierwsi, tak? Słyszycie mnie?

– Transkrypt mikromacierzy – odpowiedział zaskoczony Pomazaniec.

– Świetnie. – Telses machnął ręką. – Konsensus odwołuje tę całą akcję „Porozumienie i pokój”, tak? Koniec z Consensus et pax, rozumiemy się? Od tej chwili wszystkie Trzony i Floty Kseno będą sukcesywnie wycofywać się z działań wojennych. Czy macie... moment... – Kayt zniknął nieco z kadru, gdy nachylił się ku jakiejś nie do końca zobrazowanej Maszynie i zamienił z nią kilka słów. – Już jestem – ogłosił po chwili. – Czy macie jakiś sposób, by skontaktować się z Galaktycznymi Siłami Zbrojnymi? Konsensus posiada ograniczoną łączność ze swymi statkami, ale spróbuję przekazać informację o końcu Wojny Naporu wszystkim ludzkim i nieludzkim jednostkom związanym z GSZ. Maszyny powinny już o tym wiedzieć... Staram się utrzymywać stały kontakt z ich najważniejszą przedstawicielką, niejaką Madellą Nox.

Namaszczony milczał.

– Nie moja wina – odezwał się po chwili Kayt Telses. – Rozumiem, że pewnie wolelibyście kogoś innego, ale wszyscy zwalili mi na głowę ten cały galaktyczny bajzel. Może i dobrze. Bo ja jestem człowiek starej daty i zamierzam ten syf posprzątać, tym bardziej że coś mi za to obiecano. Tak czy owak, mam nadzieję, że nam pomożecie. Coś za coś, hę? Rozumiecie, co do was mówię?

– Rozumiemy – powiedział z niejakim wysiłkiem Pomazaniec.

– W takim razie spadajcie stąd – ogłosił Kayt Telses. – Tak jak my. Nie sądzę, byście mieli szansę z tym całym bladym szajsem. Ale pozostajemy w kontakcie, tak?

Holo zatrzeszczało i znikło. A Namaszczony, wciąż nie do końca pojmujący, co się stało, zauważył nagle, że w całym sektorze zaczynają otwierać się echa głębinowe okrętów Konsensusu.




To nie powinno się zdarzyć. A jednak się wydarzyło.

Stał przed nią z twarzą wykrzywioną przez lęk i wściekłość: kompletna, całkowicie niemożliwa anomalia. Urągająca nie tylko istnieniu, co byłoby nawet pożądane, ale i spluwająca w twarz Bladości. Chichot z tego, co miało nadejść, kompletna i niedopuszczalna herezja. I nie chodziło nawet o to, że nie miał prawa istnieć. Sama jego koncepcja była niczym bolesny cierń.

– Czym jesteś? – wychrypiała Sepetes, na chwilę przerywając to, co robiła z Głodem. Kot szarpnął się i miauknął cicho, zupełnie jakby błagał o litość. – Czym?!

– Jestem Gam – odparło dumnie holo. – Oficjalny egoskan Cesarstwa. Moje ciało znajduje się w Gnieździe, a to jest mój statek.

– Czym jesteś?! – powtórzyła znacznie głośniej, a jej głos zatrząsł się nagle tak, jakby za chwilę miała się rozpaść. – Czym... jesteś?!

– Już powiedziałem. – Holo zamigotało lekko. – I mówiłem też, żebyś zostawiła mojego... naszego kota!

– Nie masz prawa istnieć! – zaskrzeczała baronowa i po raz pierwszy patrzący na nią handlarz dostrzegł w jej twarzy autentyczne przerażenie. – Och, błogosławiona Bladości! Nie istniejesz! Ty nie istniejesz!

Z cichym szumem wewnętrznych serwomechanizmów drzwi na mostek otworzyły się i stanęła w nich Blada Księżna.

W tej chwili była właśnie tym – przemienionym lodem, martwym upiorem, apoteozą próżni. Zimna i piękna, podobnie jak Sepetes ciągnęła za sobą powidoki Głębi i chłód. Ale przerażające wrażenie już zanikało. Zdawała się wracać do siebie i zyskiwać cielesność, wcześniej pokrytą przez pogłębinowe widmo.

– Kirke... – szepnął Tartus Fim. Ale Bloom nie słuchała. Jednym ruchem ręki wyciągnęła schowany w fałdach ubioru Pazur.

– Ty... – odezwała się Sepetes. – To, co trzymasz... – Spojrzała z obrzydzeniem na trzymaną przez Kirke broń. – To wszystko nie może istnieć! Nie jesteś...

– Nie jestem – zgodziła się Bloom. – Niespodzianka.

– Dowie się! – zakrakała baronowa. – Och, dowie się! Wezwałaś go! Przebudziłaś!

– W dupie to mam – wycedziła Kirke Bloom, celując w Sepetes. – Skrzywdziłaś mojego kota!

Baronowa zawyła. Być może próbowała jeszcze skoczyć ku Kirke czy otworzyć kulę mikrogłębi, ale na to było już za późno. Strzał z Pazura wyzwolił skondensowaną i gorącą strużkę pary – lub czegoś do pary podobnego – która zetknęła się z lodem próżni, jakby właśnie po to ją stworzono. W powietrzu rozległ się świdrujący, przenikliwy pisk, zagłuszający wrzask baronowej. Trafiona Sepetes rozpostarła ręce w paroksyzmie bólu i wypuściła Głoda. Sekundę później rozerwało ją na strzępy.

Fragmenty pokrytego lodem ciała poleciały na konsolę nawigacyjną i posadzkę. Głowa – jedyna w miarę cała część – potoczyła się wprost pod nogi Małej. Resztki martwego zewłoka wciąż drgały, jakby próbowały się odtworzyć, ale strzał z broni, która nie istniała, nie pozwalał na zimną rekonstrukcję. Kirke podeszła i strzeliła ponownie, dla pewności, przemieniając to, co zostało, w kupę twardych, przemrożonych drobin.

Kot, prychając gniewnie, wskoczył na kolana Tartusa.

– Dzióbku! – wydarła się Ciotka, która dopiero teraz zebrała się na odwagę, by wyświetlić swe holo. – Dzióóóbku!

Bloom nie odpowiedziała. Opuściła Pazur. I spojrzała na handlarza.

– Tak – przyznała. – Nie mylisz się. Mamy prze...

– Nie kończ – poprosił słabym głosem Tartus Fim.





To bohaterowie i tyle. Admiralicja może sobie gadać, co chce. Wiesz, gdzie byśmy byli, gdyby nie oni? Powiem ci gdzie: w czarnej dupie. A ja widziałam tę czarną dupę. Na statkach szturmowych sunących w ogniu ku Ramionom Oriona. W promieniach laserów błyszczących w ciemnościach blisko wrót Tannhäusera. Nie pieprz mi więc, że to zniknie w czasie jak... E tam. Barman, następną kolejkę!


najemniczka Julita Nah-Somo,

fragment wypowiedzi w barze

superpancernika „Chwała”





Erin Hakl bolała głowa.

Dziwny, niedający się opanować ucisk w skroniach nie został usunięty przez personal, choć wielokrotnie stukała w zarządzającą nim płytkę. Wyjaśnienie, że to nieprzyjemna pozostałość po przeciążeniu, było może wygodne, ale nie trzymało się kupy. Po pierwsze, cała afera ze zdradą Pomsa wydarzyła się dawno temu. A po drugie – skomplikowane skany w AmbuMedach „Chwały” nie wykazały niczego, czym mogłaby się martwić.

Świetnie. Jeśli tak dalej pójdzie, będzie musiała wziąć kolorowe pastylki Pinsleep Wise. A na to nie miała już kompletnie ochoty.

– Trzy minuty – poinformowała ją Sigma, niewielka Trójka przydzielona do jej usług przez „Chwałę”. Bąblowata Maszyna, wyglądająca jak postać z holoprogramu dla dzieci, wyświetliła na swym białym, metalicznym ciele odliczający wstecz zegar. Erin chrząknęła i wypiła ostatni łyk kawy – czarnej jak noc i słodkiej jak grzech. A potem wstała od stolika w swej kapitańskiej kajucie, jak wszystkie najważniejsze kwatery umieszczonej w pobliżu SNSO superpancernika, i doszła do mikroekspresu ciśnieniowego.

– Jeśli pani pozwoli, pani kapitan.... – odezwał się wciąż onieśmielony jej obecnością Daniel Staworski, steward. – Fluidu? I może jeszcze grzankę? Są naprawdę wyborne.

– Dziękuję – mruknęła. – Wystarczy fluid – dodała, cofnęła dłoń i pozwoliła, by przejęty chłopak sam nacisnął przycisk formowania termokubka. Kiedyś zignorowała chęć udzielenia jej pomocy w jakiejś prostej sprawie i Daniel zżymał się potem przez dwa dni. Kompletne wariactwo.

– Półtorej minuty – poinformowała Sigma, gdy Hakl przyjęła już termokubek i wypiła łyk zbawczego płynu.

– Dziękuję – uśmiechnęła się nieco nieszczerze Erin. – Dajmy już sobie spokój z tym odliczaniem, dobrze?

– Dobrze.

– Świetnie – odparła, czując, że ból głowy znów się nasila.

– Aktualizacja. Przedstawicielka Rady Błękitu Misterie Artez przybyła siedemdziesiąt pięć sekund przed czasem – zabrzęczała Trójka, a Erin o mało nie wypuściła z ręki termokubka. – Prosi o możliwość wejścia do kwatery.

– Wpuść ją.

– Ja się tym zajmę – syknął cicho Daniel, zerkając kątem oka na podjeżdżającą do panelu Maszynę. – Ty masz inne obowiązki, Sigmo.

Zwariuję, pomyślała Erin Hakl. Ale na dające ulgę szaleństwo nie było już czasu. Drzwi otworzyły się i Misterie przestąpiła próg.

– Pani generał – przywitała się zwyczajowo, mijając Daniela, który ukłonił się zdawkowo i natychmiast przeszedł do kuchni po niezbędny asortyment.

– Przedstawicielko. – Hakl ukłoniła się sztywno. Widziała świetnie, że Artez ledwo powstrzymuje się od uśmiechu, szczególnie po łatwo widocznej reakcji na „panią generał”. – Zechce pani spocząć...

– Dziękuję. – Misterie uśmiechnęła się wreszcie, usiadła przy kapitańskim stole i przyjęła podaną przez Daniela szklanicę ze swoim ulubionym trunkiem: zieloną herbatą, pochodzącą rzekomo z dawnej Terry. – Chyba możemy darować sobie resztę formalności?

– Byłoby świetnie – zgodziła się Erin, siadając naprzeciwko i stawiając termokubek na stole. – Daniel?

– Tak, pani kapitan?

– Czy mógłbyś zostawić nas same? Mamy nieco spraw do omówienia.

– Tak jest, pani kapitan – zgodził się steward. – Gdyby panie czegoś sobie życzyły, będę w kuchni. Przygotuję przekąski.

– Dziękuję – odparła Hakl, zachowując kamienną twarz do momentu, w którym chłopak nie przeszedł przez próg i nie zamknął za sobą drzwi. Dopiero wtedy oklapła i przetarła oblicze gestem podpatrzonym dawno temu u Myrtona.

– Widzę, że świetnie się bawisz – skwitowała Artez, upijając nieco herbaty. Erin skrzywiła się boleśnie.

– Musiałaś zaczynać od tej „generał”, Misterie? Ledwo nauczyłam go kapitanowania. Kiedy słyszę słowo „generał”, dostaję dreszczy.

– Bo to prawidłowa reakcja, moja droga – zgodziła się Przedstawicielka Rady. – Ale sama wiesz dobrze, że inaczej wciąż trwałyby podjazdowe wojenki i niesnaski. Poza tym to pomysł Fanilla. Jedyny dobry, muszę przyznać. Może tytularnie, może pod publiczkę, ale teraz siedzicie w strukturze wojskowej, choć teoretycznie was w niej nie ma. Więc dzięki wysokim stanowiskom nie generujecie niepotrzebnych niepokojów. Wygodne, bezpieczne rozwiązanie dla wszystkich zainteresowanych stron.

– Tak? To powinnaś zobaczyć, jak Myrton ucieszył się z zostania Pierwszym Imprinterem Flotylli... i honorowego tytułu admirała.

– Admirał Valtiri Vent nadal ubolewa, że świeżo mianowany Imprinter Grunwald nie raczył zjawić się na oficjalnej ceremonii wręczenia honorowego tytułu. Bardzo przeżył to bolesne złamanie protokołu...

Hakl parsknęła.

– No dobrze – Misterie podjęła po chwili nieco poważniejszym głosem. – Rozumiem, że Grunwald się nie zjawi?

– Nie da rady – przyznała Erin. – Wciąż razem z Lorą stara się posprzątać ten bałagan. Część okrętów nadal jest zbyt daleko, ale Wolne Sztuczne Inteligencje twierdzą, że przy wsparciu imprintu mogą skierować je do pobliskich punktów zbornych, do których, od biedy, moglibyśmy później dolecieć. Kłopot polega na tym, że imprint został przerwany przez tę akcję z Pomsem. To spowodowało, że wiele jednostek nie tylko wynurzyło się z Głębi ze znacznym opóźnieniem, ale i odzyskiwanych jest dopiero teraz...

– A reszta zespołu? Czołowi Konsultanci z ramienia Rady Błękitu? Główna Astrolokatorka Flotylli Grunwalda Pinsleep Wise, Szef Komputerowców Hub Tansky i Pierwszy Mechanik Monsieur? Oni też są zbyt zajęci?

Hakl uśmiechnęła się słabo.

– No myślę. I o wiele szczęśliwsi ode mnie.

– Nie pozostaje nam zatem nic innego, jak omówić to we dwie – uznała Artez, kładąc na biurku płytkę swojego personala. Po chwili wyświetliła holo wyjątkowo licznych ech głębinowych, które dopiero co pojawiły się w sektorze NGC 2243. – Zanim wejdą nam na głowę wyjątkowo usłużne i denerwujące Trzy Stare Pierdoły.




Pinsleep Wise marzyła o tym, by wreszcie pobyć sama. Problem polegał na tym, że nie mogła cały czas siedzieć na „Wstążce”.

Zwłaszcza że zadokowany w hangarze „Chwały” skokowiec wciąż oblegały grupki ciekawskich. Cywilni i wojskowi pasażerowie Flotylli Grunwalda przylatywali specjalnie po to, by z bliska ujrzeć legendarny statek, odpowiedzialny za uratowanie ich okrętów. I chociaż Hub zapewniał, że nie wejdą na pokład bez pozwolenia, Pin miała wrażenie, że dla desperatów nie będzie to stanowiło większego problemu. W końcu jakiś nawiedzony akolita Grunwalda złamie zabezpieczenia i wejdzie do mesy tylko po to, by ukraść stamtąd zużyty termokubek. Nie dziwiło jej to: ludzie potrzebowali jakiegoś zajęcia; ale czy nie mogli pozostać na własnych statkach?

W pewnym momencie miała niemal ochotę przyznać rację takiej Harmonii Dunwitch czy Fanillowi, którzy otwarcie mówili o zaostrzeniu rygorów bezpieczeństwa we Flotylli. Szczególnie aktywny był w tym sam admirał, który – jak za dotknięciem czarodziejskiej różdżki – zmienił się w najzagorzalszego zwolennika Myrtona. Najwidoczniej zamierzał wejść do historii jako prawa ręka słynnego imprintera.

Absurd. Ale nie dlatego podjęła w końcu decyzję o wyjściu ze skokowca. Po prostu, pomimo długoletnich studiów i późniejszych lotów kontraktowych, Wise nie widziała nigdy superpancernika.

Na razie oglądała co najwyżej jego przestronny hangar i gigantyczne SNSO plus przydzieloną jej jedną z kapitańskich kwater. Ale superpancernik miał wiele innych atrakcji – choćby profesjonalne hale wypoczynkowe czy ogrody przeznaczone dla załogi. I oczywiście olbrzymi taras widokowy połączony z siecią kantyn, pracujących na kontrakcie z wojskiem. A znajdująca się w nim sala map, podłączona do wszystkich obecnych w „Chwale” Kryształów Galaktycznych... to ostatnie musiała po prostu zobaczyć, choćby miała narazić się na rozpoznanie przez ciekawskich gapiów i fanów Myrtona oraz jego załogi.

Dlatego też wyczekała na moment, gdy codzienna grupka oglądających ich skokowiec ludzi zniknęła, i wymknęła się, zakładając wcześniej zdobytą w garderobie superpancernika kobiecą szatę przedstawicielki Klanu Naukowego, z szerokim, wygodnym kapturem. W tym stroju o klanowym niekolorze niezmiernie zadowolona z siebie skierowała się ku wyjściu z hangaru.

– Główna Astrolokatorko – usłyszała niemal natychmiast. Stanęła, z rezygnacją wyjmując brzęczącą płytkę personala. – Widzę panią.

– Dziękuję, Sums – odparła, starając się zachować spokój.

– Jeśli pani sobie życzy, przydzielę kogoś z ochrony – usłyszała w odpowiedzi. Dowódca Pancerniaków Próżni bardzo poważnie podchodził do swoich obowiązków i Pinsleep miała wrażenie, że nie sypia, tylko cały czas wpatruje się w ekrany pokazujące skokowiec i jego załogę.

– To nie będzie konieczne – powiedziała. – Nic mi tu nie grozi.

– Muszę brać pod uwagę pewien procent niezgadzających się z obecną sytuacją ekstremistów, którzy...

– Idę na zwykły spacer, Sums. A potem może udam się do swojej kwatery na „Chwale”.

– Tak jest, Główna Astrolokatorko – odpowiedział pancerniak i rozłączył się, ale miała pewność, że nie odpuści. Cóż, przynajmniej nie widziała jego ludzi. Westchnęła i przyspieszyła, opuszczając przestrzeń hangaru.

Zamierzała dotrzeć do głównej promenady, by dostać się do wind grawitacyjnych lub skorzystać z jednego z łazików okrętowych, ale zorientowała się już jakiś czas temu, że złapanie pustego ŁOK-a jest niemal niemożliwe – o ile nie zamierza wykorzystać swojej uprzywilejowanej pozycji. Na „Chwale” wciąż ktoś gdzieś się śpieszył, a teraz – w momencie, gdy na pokładzie superpancernika znajdowała się „Wstążka” – ludzi było po prostu za dużo. Nie było dnia, by okręt nie przyjmował kolejnych wycieczek z pobliskich statków, co – zdaniem admirała Fanilla – stanowiło jak na razie przykrą konieczność. To, że ludzi wciąż wpuszczano, było wszakże niczym innym jak polityką – obrotny admirał, pomimo sprzeciwu, starał się zatrzeć niemiłe wrażenie po, jak sam to określił, „bolesnym dla obu stron nieporozumieniu”.

Nieporozumieniu. Akurat.

Tak czy owak, Pinsleep nie zamierzała się tym przejmować. Na razie planowała dotrzeć do tarasu i popatrzeć na gwiazdy.

Miała dużo szczęścia. Pomimo skorzystania z głównej promenady nie została od razu rozpoznana. Owszem, zerkano na nią z ciekawością, kojarząc co nieco z holo i płaskoekranów, które po buncie Fanilla i oficjalnym przekształceniu floty we Flotyllę Grunwalda niemal zasypywały ludzi informacjami o załodze „Wstążki” – ale kaptur i szata Klanu Naukowego pomagały. Idąc w tłumie, czuła się niemal jak prawdziwa, starożytna Myślicielka Imperium. Niekolor sprawiał, że nieco ją omijano. Przynajmniej do czasu, kiedy dotarła do windy nadającej program z „Wiadomości Galaktycznych”.

Rola WG po stracie czołowego medialnego reprezentanta Zjednoczenia – zaginionego w trakcie starć z Obcymi Ana Urba – umocniła się w trakcie Wojny Naporu i dopiero śmierć Synchronu zakończyła ten spektakl. Ku rozczarowaniu Grunwalda i jego załogi we Flotylli znalazły się wszakże przynajmniej dwa statki mediowców WG, w tym jeden z jakiegoś Księstwa Granicznego, i gdy tylko udało się im uruchomić prowizoryczną sieć wewnętrzną dla potrzeb floty, niemal natychmiast rozpoczęli misję informacyjną... zbliżając się często do poziomu plotkarskiego rynsztoka.

– Wiemy, że używa odtwarzacza Keno Zero – trajkotała na płaskoobrazie wyfiokowana mediówka z wielkim, niemal kompletnie odkrytym biustem. Pin zesztywniała, próbując ukryć się w kapturze. – Wiemy też, i to z pewnego źródła, że Pinsleep Wise posiada w nim katalog z oznaczeniem „Średniowiecze”, w którym przechowuje zachowane utwory z czasów Ery Terrańskiej! Choćby piosenki trubadura Bowie czy pradawnego zespołu o nazwie Żuki...

– Nie powinno cię to dziwić, moja droga – zauważył z emfazą jej towarzysz, chudy mediowiec. – Mówi się, że cała załoga „Wstążki”, jak i sam Imprinter admirał Grunwald, ma wielki szacunek dla naszej historii.

– Szacunek szacunkiem... ale wiesz, co może to oznaczać, Sond? – pisnęła kobieta i jej chudy rozmówca niemal podskoczył.

– Tak, Cyndio?

– Pomyśl! Wiadomo, że Wise nie ma kawalera! – jęknęła z emfazą Cyndia. – A teraz, jeśli ją spotkasz i rozpoczniesz rozmowę o tym całym trubadurze... to może będziesz miał szansę!

– Ho, ty masz głowę, kochana! Hmmm... choć może nie tylko głowę...

– Aleeeż, Sooond! – zapiszczała histerycznie mediówka, udając, że zasłania swój obfity biust, i jednocześnie wychylając się do przodu, by trzepnąć chichoczącego Sonda. – No cooo tyyyy!

Scena była wyraźnie reżyserowana, ale w windzie kilka osób zachichotało. Na szczęście Wise już wysiadała. Czuła się nieswojo, ale w gruncie rzeczy czy nie tego potrzebowali ludzie? Trochę wymuszonej normalności, wypełnionej sprośnymi żarcikami... Choć nieco ją wystraszyło, że jakimś cudem WG posiadło prawdziwe informacje. Czyżby włamali się do jej personala? Nie, to absurd... ale skąd wiedzieli o jej piosenkach?

Ogrody były tuż za rogiem. Wielki, okryty neoszkłem park, wspomagający pracę generatorów tlenowych. Tuż nad nim znajdował się taras i Pin przyspieszyła kroku. W samych ogrodach była już kilka razy i kilka razy ją namierzono, co udało się jej potem zobaczyć w WG – a dziś nie miała na to ochoty. Zamiast tego weszła do kolejnej, tym razem pustej windy i pojechała na sam szczyt, marząc o gwiazdach. Dziś chciała ich tylko dla siebie.

Ale nie było to takie proste.

Gdy tylko usiadła przy jednym ze stolików z kubkiem lekkiego fluidu zakrapianego alkoholem i spojrzała przez wielką kopułę na wypełniony statkami sektor, zrozumiała, że nie jest sama. Przez moment wahała się, by wreszcie – z rezygnacją – odwrócić głowę i spojrzeć na swojego gościa.

Stojąca obok kobieta była piękna, ale dziwnie sztywna. Jej blond włosy wyglądały na nieco krzywo ułożone, jakby ich właścicielka nie poświęciła zbyt wiele czasu na dopracowanie fryzury. Jej twarz – choć ładna – wyglądała na bladą, a oczy... coś było z nimi nie tak. Coś, co sprawiło, że Pin poczuła się lekko spięta.

– Główna Astrolokatorka Flotylli? – spytała kobieta. Głos miała dziwny, zupełnie jakby powstrzymywała całkiem inne słowa cisnące się jej na usta. – Pinsleep... Wise?

– Tak – odparła niechętnie Pin. Kobieta uśmiechnęła się, choć uśmiech przypominał raczej sztywny grymas. Spojrzała gdzieś w bok, ale szybko wróciła wzrokiem do Wise.

– Jestem... – zaczęła, by dokończyć dopiero po chwili: – Tsara Janis. Kapitan skokowca „Krzywa Czekoladka”.

Nie, pomyślała Pin. Nie jesteś. Astrolokatorka nigdy nie była specjalnie wyczulona na kłamstwo, ale łgarstwo tej kobiety było wyraźne niczym chłód.

– Czy mogę się przysiąść? – spytała kobieta.

Wise niechętnie skinęła głową.

– Dziękuję – odparł jej nieproszony gość, siadając po drugiej stronie stolika. W pięknej twarzy nagle coś pękło i kobieta parsknęła krótkim, nieco chorobliwym chichotem. – Przepraszam... – zreflektowała się i ponownie przybrała zimną maskę. – Nerwy. Niecodziennie spotyka się... kogoś z załogi samego Pierwszego Imprintera... admirała Myrtona Grunwalda.

– Nie ma sprawy – odparła kurtuazyjnie Pin, dostrzegając ze zdumieniem, że oczy siedzącej przed nią piękności zdają się lekko drżeć... Ale wtedy „Tsara” spuściła wzrok.

– Może mnie pani... nie kojarzyć – powiedziała spokojnym tonem, w którego tle wciąż wibrował stłumiony chichot – ale poznałam swojego czasu samą... Kirke Bloom? Tak, Kirke Bloom... – dodała jakby do siebie, po czym uniosła głowę i spojrzała ponownie na Wise. – A nawet... Tartusa Fima, o którym wspominał admirał Grunwald. Wie pani... w tym pierwszym wywiadzie dla programu informacyjnego Flotylli. Tak, właśnie jego. Tartusa Fima.

– Doprawdy? – spytała uprzejmie Wise. Nagle poczuła, że robi się jej zimno. Gwiazdy, taras i przyjemna atmosfera gdzieś prysły. Miała już tylko ochotę pożegnać się, choćby obcesowo, i odejść od tej kobiety.

– Tak – zgodziła się jej rozmówczyni. – Rzecz w tym, że bardzo zależy mi na spotkaniu z admirałem. Rozumiem, że... jest bardzo zajęty – dodała i znów nie zdołała powstrzymać cichego parsknięcia. – Przepraszam – poprawiła się szybko. – Tak... Jest zajęty, prawda?

– Myrton ma sporo obowiązków – przyznała Pin. – Ja niestety również, zatem jeśli pani pozwoli... – Zaczęła wstawać od stolika, ale kobieta wyjątkowo szybkim ruchem złapała ją mocno za rękę. Jej dotyk był zimny.

– Proszę mnie wysłuchać! – syknęła i w nagle oziębłym głosie pojawiła się słyszalna nuta ulgi, jakby nieznajoma nie musiała już grać w żadną kurtuazyjną grę. – Muszę zobaczyć Myrtona Grunwalda. To ważne! Może mi to pani... ułatwić. Musi mi to pani ułatwić!

– Proszę mnie puścić! – uniosła głos Pin. Ale jej krzyk nie był potrzebny. Z tłumu ludzi niczym za dotknięciem czarodziejskiej różdżki wyłonił się postawny mężczyzna. To wystarczyło, by osoba podająca się za Tsarę Janis puściła Pinsleep, wstała i niemal natychmiast zniknęła w rosnącym szybko tłumku gapiów. Wise złapała się za bolącą dłoń.

– Harry Soden – przedstawił się mężczyzna. – Pancerniacy Próżni.

– Serio? – spytała z lekką ironią, ale ochroniarz nie zareagował.

– Nic pani nie jest?

– Nie – mruknęła, wciąż pocierając zesztywniałe palce. Uścisk nagabywaczki był naprawdę mocny. – Podała się za Tsarę Janis, kapitan „Krzywej Czekoladki”.

– Sprawdzimy to – obiecał ochroniarz. – A teraz odprowadzę panią do kwatery prywatnej.




– Trudno ocenić liczbę, ale to może być naprawdę spora flota – przyznała Misterie Artez. – I może przybyć do nas w każdej chwili.

– Myrton o tym wszystkim już wie – przypomniała Erin Hakl. – Będziemy przygotowani na minimum trzy skoki synchroniczne, gdyby okazało się, że to nie tylko odzyskane zimprintowane okręty.

– Bez Pomsa? Słyszałam, że nie udało się go już uruchomić...

Erin westchnęła i nacisnęła palcami na skronie. Ból nieco zelżał, ale wciąż tkwił w tle niczym denerwujący cierń.

– To prawda – przyznała. – Przemiana „Wstążki” w „Czarną Wstęgę” i ślizg głębinowy wymagały współpracy Grunwalda, SI Harpago i Pomsa, który był podłączony pod system. Ale Hub twierdzi, że uda się już bez niego. Myrton jest w końcu w pełni... jak to powiedział? Kompatybilny z systemem.

– Cieszę się, że wychodzi sprawa Tansky’ego – rzuciła Artez. – To chyba jedyny tak izolujący się członek załogi. Jako Szef Komputerowców powinien...

– Mówiłyśmy już o tym – przerwała jej Erin. – Przepraszam, Misterie... – dorzuciła ugodowym tonem, widząc, jak Przedstawicielka Rady Błękitu unosi nieco brwi. – Nie chciałam cię urazić i przerywać w pół słowa. Po prostu... Hub czuje się lepiej, gdy przebywa na „Wstążce”. Jego fizyczna obecność nie jest przecież konieczna, prawda? Wiem, że cały czas komunikuje się zdalnie z komputerowymi pionami „Chwały”.

– Nie jest to zbyt dobry pomysł pod względem wizerunkowym.

– „Wiadomości Galaktyczne” mają już wystarczająco dużo danych – westchnęła Erin. – Wiem, bo sama je przekazywałam.

– Te głodne kawałki o gustach muzycznych Wise czy trunkach Grunwalda?

– Przyznasz, że robią to, co powinny – uśmiechnęła się słabo Hakl. – Wiesz, jak wzrósł popyt na migdałową whisky? Lora może dostarczyć więcej podobnych banialuk, ale Tansky’ego zostawcie w spokoju. Proszę tylko o tę jedną rzecz – powiedziała nieco ciszej. – Dajcie mu... żyć.

– Niech ci będzie. – Artez wzruszyła ramionami. – Ale powinnam przynajmniej wiedzieć, co takiego wyprawia na „Wstążce”, że nie może pokazać nawet twarzy w WG i ukrócić domysłów i plotek. Są tacy, którzy sądzą, że jego nieobecność jest dowodem na jakiś konflikt zawodowy z Myrtonem. Podobno idzie o kontrolę nad skokowcem...

– To jakieś głupoty z przeszłości, które WG wyciągnęły od Stripsów – żachnęła się Hakl. – Hub uruchomił wtedy opcję autodestrukcji statku, ale ta decyzja była autoryzowana przez kapitana.

– Dobrze już, dobrze – zgodziła się niechętnie Misterie. – Ale nie licz na to, że pytania ustaną. Macie tu... cóż... status gwiazd holoekranu. A gwiazdy nie zamykają się w skokowcach. Choćby nawet pracowały nad programem niezbędnym do lepszego funkcjonowania naszej Flotylli. Hej, Erin, nie patrz tak na mnie! Byłam członkinią Rady Błękitu, Przedstawicielką Federacji i politykiem. Moją rolą jest wiedzieć, moja droga. Zwłaszcza wtedy, gdy teoretycznie wiedzieć nie powinnam.




Siedzący w Sercu „Wstążki” Hub Tansky zatopił się w analitycznym zimnie.

Zagadkową przypadłość, którą nazwał „lodowatą logiką”, odkrył już jakiś czas temu, gdy pozwolił sobie na zapadnięcie w dziwny stan anabiozy. Męczył się wtedy nad jakimś komputerowym problemem i nagle zauważył, że znajduje się w swoistej hibernacji. Nie żył, to prawda, ale na co dzień przynajmniej symulował życie. Wtedy jednak nie drgnął mu nawet mięsień, nie wspominając o całkowitym braku potrzeby oddychania. Stan – choć nieco upiorny – sprawiał wszakże, że jego umysł pracował na najwyższych obrotach.

Tak było i teraz. Do czasu, gdy w jego głowie pojawiła się zupełnie nowa koncepcja.

Coś go nagle tknęło – niemal na granicy zimnej świadomości. Coś, co mogło – choć nie musiało – zmienić jego perspektywę na wiele różnych spraw. Powinien się jednak upewnić... Ruszył się zatem, nie zauważając, że z jego oczu znika powoli cień niepokojącej, zagadkowej czerni.

Nachylony nad klawiaturą zaczął wpisywać proste komendy, przez cały czas zerkając kątem oka na monitory i statki Flotylli Grunwalda.

Pięknie.

– Możliwe, choć niepewne... – wymamrotał do siebie, rozpędzając skostniałe palce. Słowa nie wydobyły mu się z ust, do tego potrzebował powietrza, ale nie miało to teraz znaczenia. – Synchron. Tak. Ale przecież...

Zacznijmy od początku. Najpierw ingerencja niezbieżności: tajemnicze działanie jakiejś siły, która przeraziła samego Antenata. Niemożliwy do oszacowania wpływ, zapewne spoza Strumienia. Następnie utrata Synchronu i wciąż działający imprint Myrtona, który – pomimo braku sieci – nadal „wyczuwał” zimprintowane wcześniej statki i ściągał je w punkty zborne. Dodatkowo „Brzytwa topielca” – program, który nie miał prawa działać bez Synchronu... a jednak działał, wspomagając imprint. Co łączy wszystkie te elementy?

Czy to możliwe, że cały czas mieli to przed oczami? I czy musiał umrzeć, by samemu to dostrzec?

Nie... to nie tak, pomyślał. Wszystko przez lód. Lód, który przenika Przestwór. Przez nieskończony chłód próżni. I przez to analityczne zimno.

Hub zaczerpnął powietrza i zbliżył usta do mikrofonu kontaktowego Serca.

– Doktorze Jones? – zaczął chrapliwie, by powtórzyć nieco pewniej: – Harpago? Mógłbym cię na chwilę poprosić? Tu Tansky.

– Tak? – odpowiedziała konsola. Hub skrzywił się lekko.

– No, doktorze – zaczął – byłoby mi znacznie zręczniej, gdybyś pofatygował się osobiście.

– To życzenie – usłyszał w odpowiedzi – jest nieco nielogiczne, Tansky.

– W takim razie racz strzelić tu małe holo, doktorku. Lubię widzieć, z kim rozmawiam. Mogę się wówczas upewnić... jak wiele z niego zostało.

Trwało to chwilę, ale doktor ku zadowoleniu Huba ustąpił. W Sercu nie było może zbyt wiele miejsca na holoprojekcję, ale nad fizyczną klawiaturą wyświetliła się niewielka figurka tego, który był niegdyś doktorem Harpago. Jak zauważył od razu komputerowiec, holograficzna postać miała nową nakładkę graficzną. Stary, schludny kombinezon Jonesa gdzieś znikł – zamiast niego pojawiła się szata Klanu Naukowego opalizująca specyficznym niekolorem. Komputerowiec wciągnął powietrze i cicho gwizdnął.

– No pięknie, doktorku. Wspominała mi coś o tym Wise, ale co innego usłyszeć, a co innego zobaczyć na własne oczy. Gratuluję awansu.

– Awansu? – spytała SI. Tansky mlasnął. Przez krótką chwilę poczuł się dawnym sobą i na moment zapomniał o lodzie.

– Zakładam, że ta nowa moda jest wyrazem zerwania ze starym, dobrym doktorkiem, nieprawdaż? – rzucił ironicznie. – Wskoczeniem w wyższy rejestr.

– Ta analiza – zauważyło sucho holo – jest niedokładna.

Hub nie odpowiedział. Patrzył przez moment na milczącą sylwetkę, by wreszcie wzruszyć ramionami.

– Spokojnie, doktorku – powiedział. – Ani mnie to ziębi, ani grzeje. Jak dla mnie możesz nawet nosić sukienkę Pinsleep. Mam inną sprawę. Chodzi mi o pewne zagadnienia związane z imprintem... i nie tylko.

– Widzę, że ten temat nigdy ci się nie znudzi – zauważyło holo. – Pragnienie kontroli, czyż nie?

– Być może. – Hub zamachał lekceważąco ręką. – Jest w każdym razie coś, co mnie zastanawia. Ujmijmy to tak: na początku zainteresowałem się „ingerencją niezbieżności”. Pamiętasz, jakie było główne jej założenie?

– Tak. Z tego, co omawialiśmy, coś bądź ktoś zadziałało na cały Strumień, by pozmieniać wasze kontrakty. Nie wiadomo tylko czemu.

– Powody na razie zostawmy. Ważne jest to, że ktokolwiek ingerował w sieć, zrobił to na wyrost. Sam Jedyny mówił, że było to działanie jakiejś konkurencyjnej dla niego potęgi.

– „Na wyrost”?

– Ten, kto zmienił kontrakt, pozmieniał całą sieć – wyjaśnił komputerowiec. – Wprowadzone przez niego zmienne generowały przekształcenia w całym plagowym Strumieniu. To dlatego system zawieszał mi się, gdy próbowałem odkryć, jaki jest zakres owej „ingerencji niezbieżności”. Tak duży galimatias naprowadził mnie wszakże na pewną myśl. Skoro możliwe jest tak dogłębne wpłynięcie na sieć, to aby tego dokonać, sygnał musiał pochodzić nie tyle z zewnętrznego źródła, bo to oczywiste, ale w ogóle musiał być spory jak sam Strumień, by kontrolować wszelkie implikacje wprowadzonych w nim zmian. Inaczej byłby to tylko wirus, który nie dałby rady ogromowi galaktycznej sieci.

– Nieco to niejasne, Tansky.

– To tylko założenie. Prowadzi ono jednak do rozważenia następującej kwestii: jak jest możliwe, że Myrton wciąż „widzi” zimprintowane statki? Sieci już nie ma, nieprawdaż? A mimo to je dostrzega czy czuje. Nie wspominając już o „Brzytwie topielca”, która umożliwia mu kontrolowanie statków znajdujących się poza Synchronem! Czy to nie oznacza, że imprint, podobnie jak ten wcześniejszy program do ingerencji w Strumień, działał zawsze poza siecią i tylko na nią wpływał?

– To nic specjalnie odkrywczego – zauważył holograficzny Jones. – Choć muszę przyznać, że wcześniej nie zastanawiałem się nad tym problemem. Imprint zawsze wydawał mi się częścią sieci. Pewną formą wirusa działającą szybciej i mocniej niż system, ale korzystającą z jego połączeń.

– Błąd, doktorku. – Tansky uśmiechnął się martwymi, zimnymi wargami. – To, o czym mówisz, robiłem co najwyżej ja. Po prostu wygodnie nam było założyć, że imprint jest od sieci zależny. Synchronu wszakże już nie ma... a imprint nadal istnieje. Rozumiesz, do czego zmierzam?

– Tak – zgodziło się holo. – Niemniej jednak imprint wymyka się analizie. Gdyby można go było przedstawić jako program, a tym bardziej program większy od Strumienia czy Synchronu, już dawno zostałby zanalizowany, skopiowany i wprowadzony do powszechnego użytku. Zjednoczenie uważało go wszakże za anomalię, odpryski eksperymentów Maszyn w resztkach Sieci Galaktycznej zaadoptowanej do stworzenia Strumienia.

Hub zamrugał. Był to jeden z odruchów zapomnianych przez martwe ciało, ale szybko nauczył się go przywoływać. Nie wiedział, jak było z tą dziwaczną SI, ale okazywane przez niego podobne odruchy były dobrze odbierane... przez żywych.

– Chcesz powiedzieć, że mogą się gdzieś tam błąkać resztki Sieci Galaktycznej? – spytał. – I że to dzięki nim działa imprint Myrtona?

– Nie – zaprzeczył zero-jedynkowy Jones. – Synchron i Strumień opierały się na przekaźnikach, sondach i cherubach, a one z pewnością już nie działają. W zasadzie nie istnieje też już żadna dająca się wykryć sieć... choćby była nawet echem dawnych połączeń. A gdyby nawet takie echo istniało, i tak byłoby dla nas bezużyteczne.

– Echo? – nie zrozumiał komputerowiec.

– Sieć jest bardzo stara – wytłumaczył doktor. – Teoretycznie, po tylu wiekach... a może tysiącleciach mogła zostawić jakiś ślad we Wszechświecie. Ale niemożność wykrycia tego śladu przez cheruby czy sondy sprawia, że ów ślad byłby bezużyteczny także dla Myrtona. Już to ustaliliśmy: imprint zależny w jakikolwiek sposób od sieci nie byłby dłużej możliwy.

– Ale nadal istnieje...

– Tak – przyznało holo. – Imprint nadal istnieje. Lecz jego istnienie wymyka się analizie. Co chcesz więc zrobić, Tansky?

– Cóż... – Hub odchylił się nieco do tyłu, zerkając na widoczne na ekranach liczne echa głębinowe, coraz wyraźniejsze i pewniejsze. – Powiedzmy, że chcę znaleźć imprint. Albo coś w tym guście. Możesz sobie w to powątpiewać, doktorku, ale ja szczerze wierzę, że przydałaby się nam jakaś nowa sieć galaktyczna. Z Myrtonem jako serwerem. Poszukajmy jej zatem. Byłoby miło ją posiąść, nie sądzisz?

– Raczej niebezpiecznie – zauważył Jones. – Z tego, co wiem, Grunwald ledwo utrzymuje zimprintowane statki. Takie obciążenie mogłoby go zabić.

– Nie przesadzajmy. Poza tym... masz coś przeciwko martwym?




– Będzie gotowe – wygłosiło wyświetlone holo Monsieura. – O ile coś nie pierdyknie.

– Krótko i na temat – stwierdziła z satysfakcją Misterie Artez, biorąc do ust jedną ze smakowitych przekąsek przygotowanych przez stewarda Daniela. – Oto człowiek na właściwym miejscu. A samo nadpisanie oprogramowania?

– Wydaje się w porządku – przyznał mechanik znajdujący się w jednym z sektorów olbrzymiej maszynowni „Chwały”.

Twarz miał spiętą: Erin dawno zauważyła, że spokój ducha ofiarowała mu ostatnio jedynie praca. Wcześniejsze lekarstwo, czyli alkohol, pełniący rolę medykamentu na uporczywe myśli związane z Bladym Królem, tym razem raczej się nie sprawdzał.

– Za wrzucenie części nowego oprogramowania „Wstążki” do okrętów Flotylli odpowiedzialny jest jednak Tansky. Ja tylko potwierdzam: nie powinno pierdyknąć, jeśli spróbujemy poszerzyć ślizg na całą Flotyllę. Reszta zależy od Myrtona.

– Mówiliście, że to niebezpieczne oprogramowanie Jedynego – przypomniała Artez, odwracając wzrok od holo i spoglądając znacząco na Erin.

– Kontrolowane przez imprint Myrtona – uspokoiła ją Hakl. – Ale samo oprogramowanie to nie wszystko. Ważne jest to, co Poms nazywał mikrotami. A za mikroty odpowiedzialny jest Monsieur.

– Słyszałam. Niebezpieczna nanotechnologia, czyż nie? Zakazana przez Zjednoczenie?

– Nie wiemy, czy istnieje jeszcze jakieś Zjednoczenie – zauważyła Erin. Misterie westchnęła.

– Jak się zatem sprawdzają te... mikroty?

– Przekształcone nimi jednostki nadal działają – stwierdziło holo mechanika.

– Czy wystarczy ich na całą Flotyllę? – spytała rzeczowo Artez.

– Plaga wie – przyznał bez ogródek Monsieur. – Mogę nadal instalować część mikrotów z zasobników nie do końca opróżnionych przez Pomsa i namnażać te, które są na „Wstążce”... choć nie rozumiem do końca, jak to działa. Wygląda na to, że mikroty potrafią się duplikować, aby wykonać określone zadanie. A te zostały zaprogramowane przez Jedynego, żeby przerabiać napędy głębinowe...

– Czyli jest jakaś szansa...

– Jest, ale tak jak mówiłem, nie obejdzie się bez Grunwalda. Imprint pozwala mu sterować statkami, ale wprowadzenie ich w ślizg głębinowy to już inna sprawa.

– Ile zatem potrzeba nam czasu?

– Nie mam pojęcia. – Holo wzruszyło ramionami. – Błękitny tydzień? Miesiąc? Dwadzieścia lat? Robię, co mogę.

– Dziękuję, Pierwszy Mechaniku. – Artez skinęła głową i połączenie zgasło.

– A zatem ślizgu nie będzie – skwitowała po chwili Erin.

– Jeszcze nie – przyznała Misterie. – Ale jestem dobrej myśli. Ślizg sporo by nam ułatwił... szczególnie w obecnej sytuacji. – Rzuciła wymownie okiem na wyświetlony płaskoobraz ukazujący echa głębinowe.

– Estymowany czas otwarcia Głębi: osiemnaście godzin i dwadzieścia sześć minut – ogłosiła spokojnie stojąca w kwaterze Sigma. Erin westchnęła.

– Zatem mamy jeszcze trochę czasu.

– Dokładnie tak – zgodziła się Artez i wstała od stołu. – Dziękuję za spotkanie, pani generał. Będę wdzięczna, jeśli na następnym pojawi się admirał Grunwald.

– Spróbuję coś zrobić w tej sprawie, Przedstawicielko.

– Wierzę – uśmiechnęła się Misterie, a w jej oczach błysnęły przez sekundę figlarne iskierki. – Nie bądź takim ochroniarzem, Erin. Nie możesz przez cały czas ukrywać swojego... kapitana.

Hakl nie odpowiedziała. Oblana lekkim rumieńcem patrzyła tylko, jak za Artez zamykają się drzwi.




Statki pojawiły się siedemnaście i pół godziny później. I niemal natychmiast wysłały ku Flotylli serię komunikatów, które – z racji ich ograniczeń – zaczęto już nazywać pozasynchronicznymi.

Słała je Flota Ujemność, dowodzona przez cyborga Waltera Dinge’a i wspierana przez generała Yusaku.

Wysyłał je też znacznie bardziej odległy okręt Maszyn, który doleciał do Flotylli lotem konwencjonalnym z dalszej części sektora – wielka geometria o wyglądzie hiperboloidy, wyposażona w Broń, dowodzona przez niejaki Byt Maszynowy o specyfikacji Fibonaccia i holująca ludzki okręt na falowniku.

Przekazywały je liczne jednostki cywilne i wojskowe, które poważnie zagubiły się w Głębi i zestazowane, dryfowały tam przez długi czas potrzebny do ponownego wrzucenia w system.

Ale najbardziej rozpaczliwy i nerwowy komunikat doleciał z krążownika „Rozjemca”, dowodzonego przez pułkownik Amę Tert, która – po wyjątkowo długim locie przez Głębię – jako jedyna wyświetliła się jako holo w SNSO „Chwały” i w prywatnych kwaterach ludzi dowodzących Flotyllą Grunwalda. Tuż obok niej stał lekko dygoczący porucznik Gniazdowski, z oczyma przesłoniętymi bielmem.

– Lecą za nami! – krzyczała Ama. – Powtarzam! Zaatakowano nas w Głębi! Lecą za nami statki Bladego Króla!

Erin Hakl uniosła się na łóżku. Przetarła twarz. I ściągnęła kołdrę ze śpiącego obok nagiego mężczyzny.

– Myrton... – powiedziała nieco chrapliwym głosem kogoś dopiero co obudzonego. – Kochanie, wstawaj... znów mamy plagowe kłopoty.





Jeśli przeprowadzimy nakłucie w tym konkretnym miejscu, blisko szyszynki, dostrzeżecie pierwsze zmiany w fałdach mózgowych i przekształcenia chemiczne w samym płynie. O, tu właśnie. Panie Krzywik, czy mógłby pan...? Tamten skalpel soniczny... dziękuję. O, już mamy. Proszę wyświetlić. Widzą teraz państwo, jak daleko posuwa się transformacja? Czas przekształcenia trudno określić, ale ów chory miał przed sobą co najwyżej trzy miesiące życia. Rzecz jasna, większe ryzyko wypadku macie, korzystając z jazdolotu, niemniej jednak nawet teraz, przy zaawansowanym systemie podawania Białej Pleśni, ryzyko istnieje. Jeśli ktoś zobaczył Głębię, to jego śmierć pozostaje już tylko kwestią czasu. I od tej zasady nie ma żadnych wyjątków...


klanowiec Fryderyk Drąb, lekcja pokazowa na temat uszkodzeń biologicznych w chorobie pogłębinowej





Hideo Yamada nie mógł uwierzyć, że umrze.

Przez jakiś czas miał nadzieję, że przeżyje – nawet gdy już przedostał się do Sali Jesiennego Deszczu, jak nazywano okrągły hol prowadzący do terminali komputerowych. Minął wówczas pozostałości po horrorze w sektorze biurowym C i niemal spadł z wąskich schodków prowadzących do gabinetu samego Soto Nakamury, Głównego Zarządcy Seru Rodu Nakamura, czyli rodzinnej komórki Państwa, zajmującej się dzięki oficjalnemu zezwoleniu samego Hegemona obrotem jedami planetarnymi.

Wariatka chciała się tam dostać – tego był pewny. I dlatego musiał uciec jak najdalej od tego miejsca.

Po wydarzeniach, których był świadkiem, jego personal niemal natychmiast zhakowała Inkwizycja Planetarna. Kazali mu się uspokoić i opisać sytuację. Jąkając się, opowiedział wszystko. O krwi i leżących ciałach. O koszmarze pełnych przerażenia krzyków. I o blisko siedemnastoletniej dziewczynie, która wymordowała wszystkich w budynku, poczynając od profesjonalnie przygotowanej ochrony.

Znajdź schronienie, powiedzieli mu Inkwizytorzy. Pomoc jest już w drodze. Ukryj się. Przystąpił zatem skwapliwie do tego zadania. Nie chciał umrzeć. Tak bardzo nie chciał umrzeć. I po kilku pustych, choć wypełnionych odległymi krzykami korytarzach i salkach rozbrzmiewających echem zbliżających się kroków nareszcie wyglądało na to, że będzie miał szansę.

Sala Jesiennego Deszczu miała jedną podstawową zaletę – ustawiono w niej żółtawe kloce konceptualne, nawiązujące rzekomo do jesiennych liści drzew Terry. Półtorametrowe bryły miały wyświetlać holo i płaskoobrazy bądź grać muzykę – ale generalnie ich rola miała stricte artystyczny charakter. Hideo nie interesowało, po co je ustawiono. Wystarczyło, że mógł za nimi przykucnąć, czekając na oddziały Inkwizycji Planetarnej.

Szybko jednak przekonał się, że nie on jeden wpadł na ten wspaniały pomysł.

Skulił się, gdy usłyszał, jak ktoś wbiega do środka, ale nieco rozluźnił, gdy dosłyszał cichy, ledwo wstrzymywany płacz. To musiał być uciekinier – tak samo jak on. Yamada z trudem opanował tłukące się w piersi serce i zmusił do zerknięcia. Po czym ledwo powstrzymał się od jęku.

Oczywiście, Sonia Tulip. Jakżeby inaczej. Biurowa piękność, obiekt westchnień wszystkich zatrudnionych u Nakamury państwowców. O bujnych blond włosach opadających na służbowy uniform. Ale teraz ktoś zdarł z jej pięknej, wypielęgnowanej twarzy maskę urody. Nanomakijaż wciąż trzymał się na miejscu, ale Sonia nie wyglądała jak zwykle. Była przede wszystkim zakrwawiona, a jej uniform wyglądał na przecięty i poszarpany. Ktoś ją najwidoczniej schwytał, ale zdołała się wyrwać pomimo rany na wciąż krwawiącej ręce.

To, co powinien teraz zrobić, Hideo widział na wielu holofilmach. Ocalały cudem mężczyzna daje znać dziewczynie, że nie jest sama. Następnie ratuje ją i razem uciekają. Problem polegał na tym, że Yamada nie potrafił się ruszyć. Zamarł za konceptualnym klocem i starał się być o wiele mniejszy niż zwykle.

– Proszę... – usłyszał, ale może było to tylko złudzenie. Potem doleciały go kroki i potknięcie. Zamknął oczy, ale miał wrażenie, że Sonia widzi go jakoś pomimo skutecznej ochrony. Czuł ciężar jej spojrzenia. Nie mogła przecież...

Z trudem zmusił się do otwarcia powiek. I bardzo wolnego, ostrożnego zerknięcia raz jeszcze.

Nie widziała go, tego był pewien. Stała tam po prostu – wciąż w szoku, niepewnie rozglądając się po pomieszczeniu. Przeszła następnie jeden, potem drugi krok i nagle przyspieszyła, jakby dopiero teraz zdała sobie sprawę, że może schować się za jednym z klocków. Ale pokonała tylko połowę dystansu. Tuż za nią wyłoniła się obłąkana dziewczyna.

– Tu jesteś – stwierdziła tonem balansującym na granicy delikatnego chichotu. – No to siup.

Tulip wrzasnęła. Próbowała wyrwać się do przodu, ale dziewczyna skoczyła – dziwnie niezdarnie, jakby nie przejmowała się w ogóle estetyką ruchu, i szarpnęła Sonię za zranioną rękę. Tulip zawyła i opadła na posadzkę.

– Nie możesz długo uciekać – poinformowała ją dziewczyna i Hideo nagle zrozumiał, że zna ten zimny, dziwnie uwodzicielski głos. – Nie na tym polega zabawa.

– Puść mnie! – wrzasnęła Sonia. Ale dziewczyna schyliła się i jednym płynnym ruchem poderżnęła jej gardło, dokładnie i z widoczną wprawą.

– Pa, pa, pa – powiedziała, patrząc krytycznie na wciąż podrygujące ciało i rosnącą czerwoną kałużę. – Biedaczysko.

Yamada cofnął się, skulił i ponownie zamknął oczy.




Swe pierwsze morderstwo Erit zapamiętała na całe życie.

Miała trzynaście lat, gdy wbrew zaleceniom swej komórki rodzinnej seru zabrała jazdolot i udała się na Cmentarzysko 9 – jak nazywano ciągnącą się kilometrami dziewiątą starożytną aglomerację śmieci i ruin. To, że nie chciała tam lecieć, nie miało żadnego znaczenia. Nie miała innego wyjścia.

Pieśń – planeta-stolica Państwa – była niegdyś pięknym miejscem. Usytuowana na zewnętrznej krawędzi Dalekiego Ramienia Trzech Kiloparseków, w czasach Imperium zyskała tytuł Edenu i Klejnotu Galaktyki. Z racji swych nietypowych, bo niewymagających zaawansowanego terraformingu warunków uważano ją za jedną z najcenniejszych planet imperialnych. Po słynnych Wojnach Rodów przejął ją Wielki Ród Tokuga, rzekomo mający swe korzenie w terrańskiej epoce Edo. Czasy jego chwały wszakże przeminęły, tak jak Imperium i Czarne Wieki – mroczny okres pomiędzy upadkiem dawnego świata a narodzinami Zjednoczenia. Dzieje dawnych bitew i potęg pozostawiły jednak dumne – choć martwe – mechaniczne pałace i miasta pełne wygasłych komputerowych sprzętów. Pieśń – tak jak wiele innych światów Wypalonej Galaktyki, które cudem uniknęły zniszczenia – stała się grobowcem zapomnianej świetności. Mroczną katakumbą, utrzymywaną przy życiu przez prastare Maszyny pierwszego czy drugiego stopnia.

Po latach zmagań z ekosystemem z wolna pochłaniającym opuszczone aglomeracje na gruzach narodziła się nowa ideologia, oparta na ustalonych odgórnie traktatach i myślach aparatu określanego mianem „Państwa”. Wedle założeń Państwo miało rozświetlić mroczną historię upadłej Galaktyki. Miało wypełnić sensem życie rozdarte do tej pory rozpaczą i klęską. I być czymś ważniejszym niż przyjaciele czy rodzina.

W ten sposób Traktaty i myśli szybko stały się obowiązującą księgą, rodziny rodowe – w odróżnieniu od zwykłego motłochu – zyskały na znaczeniu, a Państwo przekształciło się w państwo policyjne.

W żadnym innym Obrębie Galaktycznym nie było tak zaawansowanej administracji i inwigilacji. Żaden inny Obręb nie był też tak dumny ze swego izolacyjnego podejścia, podkreślanego choćby przez technologię specjalizującą się w technice maskującej i szpiegowskiej. Matriarchistyczna Liga, wzorująca się na przekształconej wizji starożytnego Imperium Rzymskiego, marzyła, by każdy mieszkaniec Wypalonej Galaktyki uznał jej wyższość i pokłonił się feminom. Nastawiona na handel Federacja myślała z kolei o wspólnym prowadzeniu interesów. Państwo pragnęło tylko jednego: by nikt się do niego nie wtrącał. I nie przeszkadzał w pielęgnowaniu ksenofobicznej utopii.

Nic dziwnego, że siedząca w bezpiecznym ukryciu Jedność uważała ów Obręb za swój największy sukces. I nic dziwnego, że nie znosiła go Erit.

Jej bunt przeciwko wartościom Państwa – tak jak bunt każdego nastolatka – traktowano rzecz jasna z pobłażaniem. Jako córka seru Nakamury nie musiała może przechodzić Oczyszczenia – piorącego mózg procesu wzmacniającego więź młodego człowieka z Państwem – ale wierzono, że będzie potrafiła udawać. Nakazywał tak zdrowy rozsądek i instynkt samozachowawczy. Niepotrafiący się podporządkować odszczepieńcy prędzej czy później kończyli na planetach więziennych.

Niestety, Erit Nakamura była kimś innym niż zbuntowana nastolatka czy odszczepieniec. Była kimś znacznie gorszym.

Mogła udawać, że z ochotą podlega obowiązkom seru, pełnym patriotycznych pieśni i szkoleń. Mogła sprawiać wrażenie, że zachwyca się prostotą miast-blokowisk planety, zbliżonych nieco wyglądem do gatlarskiego Prim, lecz znacznie bardziej monumentalnych i pustych. Mogła wyglądać jak córka wiernego Sabanto – sługi Obrębu, i żyć w państwowym apartamentowcu, otoczona przez luksusy Rodu Nakamura... Ale tu, z dala od świata najeżonego milionami holokamer i inwigilacyjnych ekranów, mogła też nareszcie być sobą.

Tu, na Cmentarzysku 9, mogła być potworem. I niewolnikiem chłodu.

– Jestem, już jestem – mruknęła, lądując jazdolotem na olbrzymim wysypisku śmieci. – I co? Mam wychodzić? Dobra, niech ci będzie.

Przez chwilę przechylała głowę, jakby nasłuchiwała jakiejś odpowiedzi, choć nieubranej w zrozumiałe słowa. Z jej ust wydostał się zimny kłębek pary.

– Śmieci – oznajmiła wreszcie, blokując system nawigacyjny jazdolotu i otwierając drzwi. – Po Plagę? Bo co? Bo tu nikt nas... – Urwała.

Ból był identyczny jak na samym początku – jak ten, który zapamiętała jeszcze z czasów dzieciństwa, gdy chłód przyszedł do niej i dotknął zimnym, lodowatym palcem. Nagle jej ciało pokryło się szronem i przygniótł je mróz. Na moment przestała istnieć. Naukowcy Rodu twierdzili, że to spotykany niekiedy efekt uboczny reakcji na stazę, ale Erit wiedziała lepiej. To nie powinno się zdarzyć podczas zwykłego SPP – Stazowego Programu Przygotowawczego. Nie powinna czuć zimna i bólu. Powinna przestać istnieć... a nie wciąż zachowywać świadomość.

Nie powinna oglądać Głębi.

– Proszę... – szepnęła teraz, czując, jak zimno wypełnia jej mózg, duszę i serce. – Proszę... już... nie będę...

Lodowy uścisk zelżał i Erit wciągnęła spazmatycznie powietrze. Wyszła chwiejnie na w miarę płaską powierzchnię śmietniska. Bielmo na oczach z wolna ustępowało, ale czuła, że Głębia jest tuż obok, gotowa, by znowu ją pochłonąć.

– Chłód... – szepnęła. – Chłód...

Jej ofiara stała jakieś piętnaście metrów dalej.

Był to zapewne zbieracz – jeden z wyrzuconych poza nawias państwowców – i musiał mieć mniej więcej tyle lat co ona. Młody, trzynastoletni chłopak, patrzący z zaskoczeniem na elegancko ubraną, niepasującą tu kompletnie dziewczynę i na jej nowoczesny jazdolot. Dziewczynę, która próbowała się do niego uśmiechnąć. I która podniosła z gruzu kawałek jakiegoś długiego, popękanego nanoszkła, wyglądającego jak lodowy szpikulec.

– Proszę... – powiedziała ni to do niego, ni do siebie. – Nie chcę.

Chłopak cofnął się. Ale na ucieczkę było już za późno. Erit Nakamura, córka samego Soto Nakamury – Shinia Seru i Opiekuna Biznesu – podbiegła nagle i wbiła mu szkło prosto w gardło.

– Chwalmy... – warknęła, czując, że wraz z powiedzeniem tych kilku słów czuje się nieco lepiej. – Chwalmy Bladego Króla.




– Wiem, że tu jesteś – powiedziała obłąkana dziewczyna. – Wyłaź. Nie mam całego dnia.

Hideo wstrzymał oddech i zasłonił ręką usta. Nie czuł już, że po czole spływa mu pot ani że jego eleganckie, zaprojektowane urzędnicze spodnie zaczynają robić się dziwnie ciepłe. Był przerażony i niezdolny do myślenia.

– Wszystko zginie – powiedziała spokojnie dziewczyna i Yamada usłyszał jej kroki. Krążyła najwidoczniej, usiłując go znaleźć. – To pewne, wiesz? Wszystko zgaśnie i stanie się zimne. Wszystko ogarnie lodowata pustka. I tak właśnie powinno być. Co o tym sądzisz?

Hideo nie odpowiedział.

– Bo jeśli chodzi o mnie, uważam to za zabawne – usłyszał. – Pomyśl tylko. Ta bieganina. Ta krzątanina. Te... stateczki, planetki... imperia i inne... Tyle roboty. A wszystko na nic. W pewnym momencie: pa, pa, pa. Jak by to powiedział mój szlachetny ojciec: uzumibi mo, kiyu ya namida no, niyuru oto. „Słychać, jak skwierczą, aż gaśnie żar w popiele, moje łzy”. Głupota. Nie będzie nawet łez. Tylko lód.

Proszę, wyszeptał w myślach Yamada. Błagam.

– No, szybciutko – ponagliła dziewczyna. – Kończymy.

Kroki zbliżyły się nieco i nagle stanęły.

– Tam jesteś – usłyszał. – Za tym klockiem. Po prostu wyjdź. Albo zarżnę cię jak bydlę, na kolanach.

Chyba wtedy coś w nim pękło. Może był to głos obłąkanej, która zdawała się drwić z jego tchórzostwa. A może to, co powiedziała o kolanach. Dość, że Hideo nagle zebrał się w sobie, wstał – choć ze sporym trudem – i wyszedł zza kloca. Nogi drżały mu jak w średniowiecznej febrze, a spodnie miał mokre od moczu.

– Witaj, Yamada – powiedziała dziewczyna i Hideo nagle zrozumiał, że naprawdę ma przed sobą Erit Nakamurę, córkę samego Soto. – Dobrze, że jesteś. Przykro mi będzie cię zabić.

Przechyliła głowę, patrząc na dygoczącego ze strachu urzędnika.

– No dobrze, masz mnie – dodała po chwili. – Może kiedyś by było. Ale teraz... – urwała, wzruszając ramionami. – Aha. I jeszcze jedno. Mam takie hasło, zanim pogadamy. Chcesz usłyszeć?

– N...nie...

– To nic takiego – wyjaśniła i Hideo z przerażeniem zobaczył, że jej oczy zaczynają pokrywać się bielmem. – Chwalmy Bladego Króla – szepnęła. – Ale wiesz co?

– C...co?

– Ja go nie chwalę – wyznała, podchodząc w jego stronę i unosząc nieco wyżej długi sztylet, przypominający szpikulec do lodu. – Bo tak naprawdę serdecznie go nienawidzę.




Zimny Trening był szybki i bolesny.

Erit nie miała pojęcia, skąd wzięła się ta nazwa, będąca zwykłym eufemizmem zabijania. Tak czy owak, Zimny Trening był niczym zew w jej głowie, niczym myśl pełna chłodu, niczym pasożyt karmiony Białą Pleśnią. I zagnieździł się w niej tak samo jak lodowa Obecność.

To, że istnieje Obecność, zrozumiała dopiero po jakimś czasie. Z początku widziała tylko Głębię – mroczny powidok balansujący gdzieś na granicy widzenia, pomruk narastającej metaprzestrzeni. Jedna kropla stazy, tyle wystarczyło, by znalazła się właśnie tam – na granicy chaosu – przerażona i samotna.

Ale nie była sama. Zrozumiała to już po pierwszym skoku.

SPP finalizowano kontrolowanym skokiem głębinowym. O ile kogoś było na niego stać. Kiedy personal dostroił się już do odpowiednich dawek testowych, a organizm zaczął akceptować Białą Pleśń – Klan Naukowy zalecał wykonanie choćby jednego skoku. Stazowy Program Przygotowawczy był wpisany w system edukacyjny – ale same skoki, jako kosztowniejsze, już nie. W przypadku Państwa, tak jak i innych Obrębów, skakał więc ten, kogo było stać na międzysystemową przejażdżkę.

Erit Nakamura z pewnością nie musiała martwić się o ten ostatni czynnik. Wybrany dla niej statek był prywatnym jachtem turystycznym, pełnym wygód i rozbawionych towarzyszy podróży. Państwowa elita miała polecieć nim do jednego z pobliskich układów. Wszystko po to, by zjawić się w okolicy gazowego olbrzyma otoczonego grubym pierścieniem lodowych kryształów, podobno pięknie odbijających światło i przepuszczających je w miliardach kolorów niczym gigantyczny, kosmiczny pryzmat.

Ale jedenastoletnia dziewczynka nie miała ochoty na oglądanie kosmicznego Karadansu – Tańca Barw. Zamknęła się w swojej kajucie z Amelią Wu, przydzieloną jej przez seru dziewczynką do towarzystwa. Przez skok miały przejść obie i Amelia była nim niezwykle podekscytowana, podczas gdy Erit ogarniało coraz większe przerażenie. Radosna, optymistyczna Wu próbowała odwrócić jej uwagę od lęku, ale bezskutecznie. I tak, gdy statek znalazł się wreszcie przy boi lokacyjnej, Erit podano stazę, a ona przyjęła ją tak, jak zrezygnowany skazaniec przyjmuje śmiercionośny zastrzyk.

Dwadzieścia trzy minuty później nastąpił planowany skok głębinowy. „Hoshi no Uta” – czyli w wolnym tłumaczeniu „Pieśń Gwiazd” – wykonał przepisowy skok i wynurzył się z Głębi tuż na granicy halo lodowego pierścienia.

Spektakl miał zacząć się już niebawem i podekscytowana Amelia Wu założyła okulary percepcyjne, by wspólnie ze wskrzeszoną Erit obejrzeć wszystko z poziomu tarasu widokowego.

– Piękne! Subarashidesu! – krzyknęła, patrząc na istną mozaikę barw. Ale jej towarzyszka nie odpowiedziała. Milczała od czasu podania jej antytezy Białej Pleśni i wyjścia z metaprzestrzeni. Stała tylko niczym słup, patrząc na narastający spektakl Karadansu. Nie mrugała, a w jej oczach wciąż błądziło bielmo choroby pogłębinowej. Erit Nakamura widziała bowiem Głębię tak, jak dostrzegła ją tyle razy wcześniej podczas SPP – lecz teraz Głębia spojrzała także i na nią. To wystarczyło, by dziewczynka dostrzegła, czym naprawdę jest metaprzestrzeń i co się w niej ukrywa. Poznała tajemnicę, ale jak wkrótce się okazało, w odróżnieniu od milionów chorych na pogłębinówkę nieszczęśników nie mogła umrzeć.

– Popatrz, Erit! – pisnęła Wu, wskazując palcem na olbrzymi kawał lodu, który słał ku nim tęczę światła. – To cudowne, prawda? Zupełnie jakby było żywe!

– W próżni nie ma życia – odezwała się córka Nakamury. Głos miała zimny. – Jest tylko pustka, lód i śmierć.

Nie dodała, że jest tam coś jeszcze. Coś, co zamieszkało w jej wnętrzu i było zdecydowane, by nigdy nie pozwolić jej odejść.




Hideo pamiętał, że pragnął się odezwać. Błagać o życie, a może zagłuszyć zbliżającą się śmierć słowotokiem przerażonych przekleństw. Ale nie był w stanie wydać z siebie choćby jednego dźwięku. Dość, że cofnął się odruchowo i niemal przewrócił. Wyciągnął ręce przed siebie, jakby chciał odepchnąć nieuniknione.

Ale nie zginął w tej konkretnej chwili. Dziewczyna zatrzymała się.

– Gdzie on zatem jest? – spytała. Hideo zamrugał. – Gadaj.

– Nie ro...

– Soto Nakamura – odparła szybko. – Główny Zarządca Seru. Wielki gówniany szef. Mój ojciec.

– Nie wiem – wyjąkał Yamada. – Powinien być w...

– Byłam w Pawilonie Wiśni – przerwała mu, lekko przechylając głowę. Coś błysnęło w jej oczach i Hideo poczuł nagle, że od córki Nakamury ciągnie chłodem. – W tym jego prywatnym, plagowym gabinecie. Tam, gdzie sprowadza te wszystkie dziwki i ćpa kognityk. Zapytam cię zatem jeszcze raz, ale ostatni. Gdzie jest Nakamura? Gdzie jest ten, który mi to zrobił? Który wydał polecenie podania mi Białej Pleśni?

Yamada otworzył usta, ale nie zdążył odpowiedzieć. Dziewczyna ponownie przechyliła głowę, jakby czegoś nasłuchiwała, i nagle, ku jego przerażeniu, wymamrotała:

– To moja sprawa. Załatwię to, tak czy inaczej.

– Pani Nakamura... – wyjęczał Hideo. – Bardzo panią proszę... ja...

– Przymknij się – warknęła w jego kierunku i ponownie wymamrotała ni to do niego, ni to do siebie: – Reszta mnie nie obchodzi. Będziesz miał, co chcesz. Załatwię to.

– Ja naprawdę... – wybełkotał Yamada, ale dziewczyna uniosła wzrok i spojrzała nieco przytomniej.

– Niecierpliwi się – wyjaśniła. – Pragnie. Nie zrozumiesz. Wciąż śpi. I tak naprawdę nawet mnie dobrze nie widzi. Ale pragnie.

– Pragnie?

– Powiedzmy. – Wzruszyła ramionami. – Wiesz zatem, gdzie jest Soto, czy nie?

– Ja... – zaczął niepewnie, ale jego słowa przerwał huk alarmu. Cały budynek rozbrzmiał basowym, ciężkim wyciem.

– Koniec pogadanki – zdecydowała Erit. – Hideo?

– T...tak?

– Pa, pa, pa – rzuciła obłąkana dziewczyna i zamachnęła się sztyletem, ale w tym samym momencie trafił ją pocisk elektryczny.

Erit zatrzęsła się i przewróciła na posadzkę. Jej ciało dygotało, po skórze przelatywały iskry. Yamada wrzasnął.

– Mamy ją – ogłosił pierwszy z Inkwizytorów, który dotarł do nich na czele szturmującej budynek grupki. – Zabezpieczcie zakładnika.

– Strzelać? – spytał drugi.

– Nie. Chcą ją ży... – odpowiedział Inkwizytor, ale były to jego ostatnie słowa. Obłąkana, oszalała Erit Nakamura zerwała się na równe nogi i wbiła mu sztylet w gardło.

– Biedaczysko – syknęła wściekle, wyszarpnęła broń i rzuciła nią w twarz drugiego Inkwizytora, który natychmiast poleciał do tyłu. Sztylet okazał się elektryczny i Hideo poczuł w powietrzu zapach spalenizny.

To, co rozegrało się później, przypominało taniec.

Próbowano ją trafić i obezwładnić, ale Erit była szybsza i znacznie bardziej skuteczna, niż można by przypuszczać. Przez chwilę przerażony Yamada dostrzegł jej twarz – nie była wykrzywiona wściekłością czy lękiem, a raczej kompletnie pusta i tylko jej oczy pokryły się bielmem.

Jest ślepa, zrozumiał nagle, ale zdumienie zgasił paraliżujący strach. Przedtem widziała, a teraz jest ślepa. Hideo cofnął się i zaczął uciekać. Zrozumiał nagle – i zrozumienie zadziałało na niego niczym zastrzyk adrenaliny – że dopóki córka Nakamury patrzyła swoimi oczami, miał jeszcze jakąś szansę. Teraz mógł nie mieć żadnej.

Za jego plecami, wśród huku wystrzałów i krzyków Inkwizycji Planetarnej, Erit kończyła swe dzieło zniszczenia.




To była osiemnasta ofiara Zimnego Treningu. Może dziewiętnasta. A może dwudziesta pierwsza. Którakolwiek by zresztą była, nie miała już większego znaczenia.

Erit dopadła ją w Parku Państwa – pięknej, wielkiej oazie kontrolowanej zieleni. Wśród sprowadzonych z planet Obrębu roślin postawiono tu pomniki na cześć terrańskich drzew – kamienne i neostalowe pnie wznosiły się ku niebu, a srebrne liście trwały nieruchomo niczym zamrożone w czasie. Sztucznych roślin nie kolorowano i Erit uznała, że całe to miejsce wygląda jak cmentarz. Nie przeszkadzało jej to. To, co jeszcze z niej zostało, lubiło nekropolie.

Jej ofiara – blisko dwudziestoletni chłopak – włączył sobie maskujące holo, ale obłąkana córka Nakamury widziała go, gdy tylko przymknęła oczy. Brzmiało to absurdalnie, ale niekiedy wzrok przeszkadzał. Był niczym chaos zakłócający zimny sonar. Erit przymknęła zatem powieki i zobaczyła go poprzez powidok z ciemności i pulsującej Głębi.

Pobiegła.

Chłopak zerwał się i wybiegł zza żelaznego drzewa, wiedząc, że go dostrzeżono. Był szybki, ale nie dość szybki. Jeszcze kilka minut temu drżał cały z podniecenia, nie mogąc uwierzyć w swoje szczęście. Zainteresowała się nim młoda córka samego Soto... i pozwoliła mu się pocałować. Sytuacja zmieniła się, gdy randka przekształciła się w koszmar. Piękne oczy dziewczyny wypełniły się nagle bielmem, a ona sama ciachnęła go elektrycznym sztyletem. Włączył zatem system maskujący i zaczął uciekać, gwałtownie usiłując wezwać pomoc przez personal, ale cięcie było dokładne i uszkodziło element odpowiedzialny za komunikację, usytuowany z lewej strony mięśnia mostkowo-obojczykowego.

Erit Nakamura znała się na rzeczy. I była w tym coraz lepsza.

– Pa, pa, pa – usłyszał jeszcze, gdy doskoczyła do niego z tyłu i poderżnęła mu gardło od ucha do ucha. Upadł, nie wiedząc wciąż, że umiera i już niebawem będzie tylko planetarnym elementem statystycznym: kolejnym zabójstwem zrzuconym na gangi dzielnic biedoty czy działania psychopaty, którego w Państwie nazywano Zimnym Cieniem. To ostatnie było dość trafne – tak się bowiem złożyło, że na ciałach większości ofiar zauważono niedające się wytłumaczyć odmrożenia. Owe ślady Erit starała się niekiedy usuwać, ale nie zawsze miała do tego głowę. Nauczyła się już, że najlepiej było niekiedy nie myśleć.

Tej nocy zabiła jeszcze trzy osoby: staruszkę wracającą przez Park Państwa, kolejnego – choć nieco starszego – chłopaka i dojrzałego mężczyznę, najprawdopodobniej wojskowego na państwowej uldze, jak w Obrębie nazywano średniowieczną przepustkę. Staruszkę zamordowała od niechcenia, szepcząc jej do ucha o Bladym Królu, a chłopaka wepchnęła pod nadjeżdżającą kolej grawitacyjną, wcześniej sprawdzając, czy jej maskujące holo będzie wystarczające dla obecnych w transporcie holokamer. Wojskowy był za to prawdziwym wyzwaniem i przez moment uwierzyła, że przegra. Poczuła wówczas coś na kształt ulgi, ale lodowa Obecność nie pozwoliła jej na wytchnienie.

W momencie, gdy wojskowy strzelił do niej z niewielkiego pistoletu plazmowego, jej oczy pokryły się bielmem i Zimny Cień odskoczyła w bok, odbiła się od przeciwległej ściany korytarza prowadzącego do wyjścia z transportu i skoczyła mężczyźnie na plecy, by po dwóch sekundach skręcić mu kark. Dopiero wtedy opadła na stopy, wciąż nie pojmując, co wydarzyło się w kluczowym momencie. Skręcenie karku było wszakże opłacalnym rozwiązaniem: mało który Inkwizytor uwierzyłby w to, że za taki akt odpowiedzialna może być szczupła, piętnastoletnia dziewczyna.

– Wystarczy... – szepnęła teraz do siebie i przechyliła lekko głowę, nasłuchując Obecności. – Idź już spać – dodała, czując, jak z oczu niechętnie schodzi jej bielmo pogłębinówki. – Idź już spać...

Stała tak jeszcze chwilę, czekając, aż dotyk zimna powoli zaniknie. To wszystko nie miało znaczenia, och tak, wiedziała to doskonale. Tylko lód. Cisza i lód. Jezioro Przestrzeni i Las Nicości. Czy pamiętała ten stary wiersz trubadura Yeatsa z Terry?


Piekło jest dla tych, którzy się zaparli

Znajdują tam to co sami zasiali i zakopali

Jezioro Przestrzeni i Las Nicości

Tam wędrują, dryfują i nigdy nie przestają

Zawodząc wołać o sens[1]


Tak, to było to. Jezioro Przestrzeni i Las Nicości. A ona przecież tam była. W samym środku pustki. W samym jądrze Głębi. I nadal nie rozumiała czemu.

Wciąż nie pojmowała, dlaczego nie pozwolił jej umrzeć.




Strzelili do niej z kwasówki.

Była szybka – upiornie szybka i groźna. Hideo słyszał strzały i krzyki, błagania i przekleństwa... aż wreszcie uderzyła w niego cisza. Cisza tak niespodziewana, że mrożąca krew w żyłach. I wtedy zrozumiał, że przegrał.

Popełnił jeden podstawowy błąd – zamiast skorzystać z zamieszania i minąć walczących, uciekł w głąb budynku. Nie skorzystał nawet z grawitacyjnych wind – zaczął po prostu zbiegać po schodach, potykając się o własne nogi. Gdyby mógł, sfrunąłby na dół, opadając na główny hol recepcyjny. Ale na to było już za późno.

Przez chwilę uwierzył, że ją obezwładniono. Wciąż pamiętał, co wyczyniała w sali, wciąż miał przed oczami jej taniec z Inkwizytorami. Gdyby ktoś mu opowiedział, że człowiek zdolny jest do takich rzeczy, roześmiałby mu się w twarz. Ale widział to, co widział. Najgorsze w tym wszystkim było to, że walczyła tak... od niechcenia. Nie angażowała się w sam proces. Pod pewnymi względami przypominała lalkę na sznurkach – zwolnioną z poczucia odpowiedzialności za własne ruchy, zdaną na kaprys losu.

Dlatego kiedy zapadła cisza, zrozumiał, że jest to cisza nadchodzącej śmierci.

Ostatnie metry przebiegł niemal na wydechu. Widział już wielkie, szklane drzwi, za którymi lądowały kolejne inkwizytorskie jazdoloty. Zachłysnął się powietrzem, potknął. I usłyszał ciche piknięcie zatrzymującej się grawindy.

Wysiadła z elewatora nieopodal głównego wyjścia. Hideo zatrzymał się gwałtownie, podeszwy butów z piskiem zahamowały na posadzce holu. Chciał krzyknąć, ale głos kompletnie zamarł mu w gardle.

Erit Nakamura była skąpana we krwi.

Łatwo dało się dostrzec, że nie była to jej krew. Dziewczyna nie została nawet ranna – nie licząc smug po przypaleniu pociskiem elektrycznym. Kierując się na środek holu, upuściła broń wyrwaną zapewne jednemu z Inkwizytorów. Niewiele ją to obeszło. Wyglądała na średnio przytomną; jej oczy wciąż pokryte były bielmem. Ale stanęła. I powoli obróciła głowę w jego stronę.

Tym razem miało obyć się bez pożegnalnych słów i bez pytań. Nie znalazła Soto, to było pewne. Jej ojciec nie znajdował się w budynku lub zbiegł z niego, gdy tylko zrozumiał, co się święci. I zapewne to on był odpowiedzialny za to, że jeszcze jej nie zabito. Próbowano ją złapać, okiełznać... dobre sobie. Strzelili w nią z najsilniejszego paralizatora Inkwizycji, a ona niemal natychmiast podniosła się na nogi. Po to, by dokończyć dzieła. Po to, by go zabić.

Hideo był ostatni i rozumiał, że musi zginąć.

To, co wydarzyło się potem, zapamiętał jak przez mgłę. Erit ruszyła ku niemu i w tym momencie szkło pękło. Na hol poleciały tysiące drobnych rozprysków. Inkwizycja Planetarna zaczęła strzelać tak, jakby nie przejmowała się już układem z Soto Nakamurą. Hideo zobaczył, jak pod naporem pocisków fizycznych posadzka rozłupuje się na setki odłamków. W dymie, który nagle pojawił się w holu, błysnęły czerwone nici laserów i żarzące się krople wystrzelonej plazmy. Yamada upadł, ale zdążył dostrzec, że Erit nachyla się nad nim i bierze zamach sztyletem.

Właśnie wtedy trafiono ją z kwasówki.

Hideo wiedział o niej niewiele – co najwyżej tyle, że była zakazana. W przypadku chęci ujęcia obiektu stosowano pociski paraliżujące, gaz czy siatkę elektroniczną. Kwasówka była czymś znacznie gorszym. Po pierwsze, powodowała niewyobrażalne cierpienie. Po drugie – rozrywała ciało, tworząc tak głębokie rany, że jedynym sposobem, by je usunąć, pozostawała nielegalna genotransformacja.

Erit trafiono w lewą stronę twarzy. Kwas wżarł się natychmiast, cudem oszczędzając oko. Ból musiał być potworny, ale nie to ją powstrzymało, a siła samego odrzutu. Upadła na bok i dopiero wtedy zaczęła wić się w konwulsjach. Z ręki wypadł jej sztylet, który delikatnie zamigotał wyładowaniem elektrycznym i zgasł.

Sekundę później w holu zaroiło się od ludzi. Inkwizytorzy i zwykłe służby porządkowe wypełniły pomieszczenie jak karaluchy. Do obłąkanej podbiegł technik, który natychmiast strzelił w nią ładunkiem plastmasy. Ten cios należało zadać z bliska, ale jego skuteczność była stuprocentowa. Kleista, zastygająca w sekundę maź zablokowała pół ciała dziewczyny. Drugi technik psiknął czymś na świeżą ranę zadaną kwasówką i, ku zdumieniu Hideo, wyciągnął iniektor z oznaczeniami kognityku i neurodopaminelu. Zamierzano ją naszprycować niczym niebezpieczne zwierzę, ale nie po to, by ją uśpić. Oba środki miały przynieść wyraźną ulgę.

– Ocalały – warknął ktoś i Yamada poczuł, że jest unoszony. To zapamiętał jako ostatnie: dym, bieganinę, światła jazdolotów stojących na zewnątrz i nieruchomą Erit Nakamurę, nad którą nachylała się nie Inkwizycja, a tłumek zaciekawionych specjalistów Klanu Naukowego.

Z pewnością zamierzali ją badać. Tego był pewny i, szczerze mówiąc, niewiele go to obchodziło. Widział ją po raz ostatni – choć nie dlatego, że miano ją oddelegować do Azylu. Chodziło raczej o to, że córka Nakamury miała przestać istnieć – całkowicie i definitywnie. Z początku w oficjalnych papierach, a później – na jednej z lepiej sytuowanych planet więziennych. Soto Nakamura pragnął ochronić swoją córkę nawet teraz – gdy zmieniła się w krwiożerczego, oszalałego potwora.

Ironia losu polegała na tym, że w końcu ukrył ją zbyt dobrze. Erit zniknęła tak skutecznie, że jej odnalezienie przestało być możliwe nawet dla niego. Jej miejsce zajęła piękna kobieta, zrodzona dzięki Transformerowi Synergicznemu Adaptacji Rekomórkowej typu A.

Jedyna, której udało się uciec przed Głębią. I lodową Obecnością Bladego Króla.



* * *




1 William Yeats, Klepsydra, w przekładzie Stanisława Barańczaka.





Natenczas ujrzeliśmy Potęgę. Nie była ona wszakże ucieleśnieniem mocy, lecz wyglądała jak ludzka istota w świecie poza czasem i poza przestrzenią. Patrzyła na nas, zagubionych, i płonęła srebrem odległych gwiazd. Wystarczyło jedno jej spojrzenie, byśmy zrozumieli, jaka jest przyszłość ludzkości i ku czemu powinniśmy dążyć. I choć odesłała nas ze swego sanktuarium, na zawsze zachowaliśmy w sercach żywe wspomnienie owego decydującego spotkania.


Almanachy Zbioru, Początki





Nie musiała istnieć.

Tu była ulotna – bez punktu odniesienia, efemeryczna i załamująca się pod własnym ciężarem. Jej struktura – lekka i twarda niczym myśl – zdawała się rozpuszczać. Niegdyś wierzono, że u podstaw każdej materii znajduje się informacja – niczym platoński aksjomat istnienia. Ale ona nie była nawet informacją, a co najwyżej – informacja mogła być pochodną jej trwania. I dopiero tu – w odwrotności Wszechświata, który nawet nie istniał – poza granicą Głębi, mogła nareszcie odetchnąć.

Przynajmniej dopóki nie wyczuła tego, który powinien dawno zejść ze sceny. Dlatego – niemal wbrew sobie – skupiła się i uformowała, ponownie stając się Andy.

Jej przybycie rozbłysło w Gnieździe Zbioru lekkim srebrem. Popatrzyła na swoje dłonie i delikatnie poprawiła sukienkę z falbankami. Pamiętała czasy, w których owa struktura wydawała się jej ucieleśnieniem piękna. Ale teraz nie miało to znaczenia. Dokonała przecież wyboru i pozostała Andy. Wzór, z którego skorzystała, z czasem osiągnął dorosłość i zmienił się w proch. A może – i lubiła w to wierzyć – ów proch, jak większość materii, uleciał ku srebrnym gwiazdom.

To by się nawet zgadzało, pomyślała. Ale teraz nie miała czasu na takie filozoficzne rozważania. Ruszyła przed siebie korytarzami Spiritum, patrząc, gdzie ukrył się ten martwy, transgresyjny szczur.

Na logikę powinien przebywać w „Ego” – centralnym statku Gniazda. Ale nie było go w stazo-nawigacji. Nie wyczuła choćby jego cienia. Krążyła więc przez godzinę po przejściówkach, salach i kwaterach załogi, zastanawiając się, jak wiele ma jeszcze czasu na ograniczenie konsekwencji tego, co nawyczyniał. Gdzie się skrył? Czyżby jego część znajdowała się gdzie indziej? To możliwe, uznała. I wyjaśniało problem z lokalizacją.

Nie zmieniało to faktu, że z wolna zaczęła się denerwować.

Gdyby był tu Lew, z pewnością zareagowałby z przekąsem na myśl o tak typowej, ludzkiej emocji. Ale czy zdolność do jej odczuwania nie wynikała z ludzkiego serca? Był to problem, o który spierali się od wieków – niekiedy włączając do dyskusji rzadko pojawiającego się Triangla. Nurtowało ich zagadnienie, czy fakt, że coś jest żywe, implikował uczucia i emocje? Jak argumentował Lew, było to krzywdzące ograniczenie. Istoty w wymiarze cielesnym to mieszanina biologii i chemii – nic więc dziwnego, że emocje to przejaw ich funkcji. Inteligencja niekrępowana biologią musiała wszakże działać pod wpływem innych elementów: oddziaływań świata zewnętrznego, o ile taki istniał. Czy takie oddziaływanie nie było ekwiwalentem mieszanki chemicznej? Akcje i tu powodowały reakcje. Były to banały, ale Andy uważała je za słuszne – przynajmniej częściowo – i uznała, że zbadanie prawdy o uczuciach powinno stanowić ważniejszą część jej struktury.

Przynajmniej dopóki nie zaistnieje. I – tym samym – nie przestanie istnieć.

Tak czy owak, krążąc po Gnieździe, nie zastanawiała się nad wszystkimi tymi zagadnieniami. Na razie zajęła się przeszukiwaniem wielkiej, mobilnej stacji sekty.

Miała dość już po kolejnej godzinie. Ale wtedy coś ją tknęło. Niepewność, zawirowanie istnienia. Czyżby chodziło o te martwe ciała, które naszpikowały się Białą Pleśnią w nadziei na wskrzeszenie? Mijała je kilka razy – były martwe niczym kamień. Staza zrobiła swoje i w tym momencie cała sekta była co najwyżej kotem w pudle starego Erwina Schrödingera. Tak, ale nie on. On był już martwy. Martwy – a zatem dookreślony i pewny.

No właśnie.

Andy uśmiechnęła się złośliwie. I kucnęła, dotykając dłonią zimnej posadzki Gniazda.

– Dość zabawy w chowanego – szepnęła. – Nie żyjesz, Wasza Książęca Wysokość. A jeśli nie żyjesz, to nie istniejesz. A jeśli nie istniejesz... to jesteś mój.

Spiritum zadrgało.

Drżenie przeszło przez wszystkie uśpione sekcje i rozpaliło część komputerowych sprzętów. Kilka monitorów pękło z trzaskiem, ale skończyło się na wyładowaniach i iskrach, które zaraz zresztą przygasły. Tu, w miejscu, które praktycznie nie istniało, trudno było o takie efekty. Już sama stacja sekty była niczym czarna dziura w nieskończonej białości nieistniejącego kosmosu.

– Nie opieraj się... – mruknęła dziewczynka, powoli unosząc zaciśniętą nagle dłoń. – Wyłaź.

Drżenie zmieniło się w głuche dudnienie. Przez pokłady Gniazda przeniknęła ciemność. A gdy zapaliły się światła, okazało się, że w zaciśniętej pięści Andy tkwi kawałek zupełnie zwykłej materii: fragment kosmicznego kombinezonu i splątanej z nim, poszarpanej szaty z insygniami Księstwa Gatlark. Dziewczynka pociągnęła... i nagle na posadzce wylądował Natrium Ybessen Gatlark.

Andy wstała.

Istota, którą wyszarpnęła z nicości, straciła swoją pewność. Nie była już w zasadzie ani żywa, ani martwa. Jej cielesność wyglądała na trwałą i niepokrytą pogłębinowym widmem, ale sam Nat nie prezentował się zbyt normalnie. W zasadzie można go było uznać za wzór niego samego – ucieleśnioną matrycę. Formę, która zakaszlała spazmatycznie i z trudem podniosła się na tyle, by usiąść.

– Cześć – powiedziała dziewczynka. Jej oczy błysnęły srebrem, ale na Gatlarku nie zrobiło to większego wrażenia.

– Czego chcesz? – warknął.

– Tego co i ty – powiedziała. – Porozmawiać.

– Po co?

– Pierwszy prawdziwy transgres – westchnęła dziewczynka. – Jedyny, który zrozumiał, że aby realnie osiągnąć transgresję, trzeba odrzucić to, czego transgresować się nie da. Jedyny, który pojął, że aby wzrosnąć, trzeba umrzeć.

– Nie sądzę, bym miał w tej kwestii jakiś wybór – zauważył cierpko Nat.

– Możliwe – przyznała Andy. – Ale osobiście uważam, że Potępiony oddał ci przysługę. Zginąłeś jako półcielesna forma na granicy transgresji i to cię uratowało. Przedtem dawałam ci nikłe szanse.

– Dziękuję.

– Obejdzie się bez ironii – stwierdziła dziewczynka. – Zamiast tego wolałabym wrócić do twoich planów.

– Moich planów?

– Tak. Planów, które od jakiegoś czasu wprowadzasz w życie, nie zdając sobie sprawy z konsekwencji wtrącania się transgresa w sprawy maluczkich. To, że nie żyjesz, w niczym cię nie usprawiedliwia, wręcz przeciwnie. Dlatego chciałabym to załatwić, zanim zrozumiesz, jak łatwo możesz rozproszyć to, w co cię uformowałam, i odejść. – Dziewczynka skrzywiła się lekko. – Zalecam jednak, byś nie unicestwiał zbyt szybko tego ciała... – Przeszła kilka kroków w stronę Natriuma. – Jesteśmy w miejscu, które praktycznie nie istnieje. Nie chcesz wiedzieć, co mogę tu zrobić z kimś, kogo już nie ma.

– Grozisz mi – mruknął. – Nie dasz rady, Andy czy jak tam się nazwałaś. Wiem dobrze, kim i czym jesteś. Wiem, że nie będziesz się wtrącać.

– Może będę musiała – zauważyła zimno.

– Nie sądzę.

– A twoje wtrącanie się? – spytała. – To, że nadal komunikujesz się z Kirke Bloom?

– Nie wie tego na pewno – stwierdził, ale odwrócił wzrok. – Podejrzewa, że to objaw traumy albo choroby psychicznej. To daje mi pewien margines...

– Nie bądź śmieszny – prychnęła dziewczynka. – Naprawdę chcesz przyspieszyć to, co nieuniknione? Dołożyć się do rozpadu?

– A ty?

– Ja jestem tym, czym jestem – odpowiedziała. – Jednak w twoim wypadku to coś kompletnie innego.

– Nie zamierzałem nigdy...

– Mówisz tak teraz – przerwała mu i po raz pierwszy wyczuł w jej głosie złość. – Ale zaraz znikniesz i wrócisz do siebie. Wejdziesz w formę, w której jest już niewiele księcia Natriuma Ybessena Gatlarka. W wymiar, gdzie decyzje nie niosą ze sobą ciężaru, który odczuwasz. Który powinieneś odczuwać. Rozumiesz, co mam na myśli?

Nieco to trwało. Milczenie, które zapadło po słowach Andy, co prawda nie zostało przerwane, ale Natrium kiwnął powoli głową. Dziewczynka westchnęła.

– Zatem koniec kontaktu z Bloom – uznała. – Dość ingerencji.

– Niezupełnie – zaoponował Gatlark. Andy uniosła brwi.

– To znaczy?

– Chcę tego samego co ty – zapewnił. – Przynajmniej teoretycznie. Mogę zatem pójść ci na rękę, ale mam kilka warunków. Po pierwsze: kwestia Zbioru – wyjaśnił. – Przechowasz ich do samego końca. Jako zabezpieczenie na wypadek, gdyby sprawy potoczyły się kompletnie inaczej, niż myślisz.

– Natrium Ybessen Gatlark – mruknęła nieco niechętnie. – Łowca. Wciąż dba o tyły, tak samo jak wtedy, gdy zajmował się porywaniem statków...

– Porywaniem? Nie udawaj, że nie miałaś w tym własnego interesu – odparował. – Jak już wspominałem: wiem, czym jesteś. Poza tym jesteś im to winna. Nie ja ich stworzyłem, lecz ty.

– Czyżby?

– Powstali przez dawny kontakt z tobą. Wtedy, gdy trafili tu przez przypadek i ujrzeli... „Potęgę”. Ujrzenie ciebie skłoniło ich do stworzenia sekty opartej na ewolucji duchowej ludzkości. Wcześniej byli tylko zagubionymi Myślicielami Imperium Galaktycznego, czyż nie? Twój widok natchnął ich, Andy. Myśleli, że jesteś bytem transgresyjnym. Zabawna pomyłka, ale popatrz na skutki.

Dziewczynka nie odpowiedziała od razu. Wypełniające ją srebro nieco przygasło.

– Mogę ich przechować – uznała po chwili. – Ale nie obiecuję, że przechowanie będzie trwało wiecznie. Sama obecność tego statku w tym miejscu może doprowadzić do Wielkiego Wybuchu. Nie mogę więc zagwarantować ich przetrwania.

– Rozumiem. To mi wystarczy.

– Coś jeszcze?

– Tak – odparł niezrażony wyraźną niechęcią w jej głosie. – Myrton Grunwald. Ten, w którym tak bardzo namieszałaś... specjalistko od nieingerencji.

– Co z nim?

– Chcę, by dowiedział się prawdy – oznajmił twardo Nat. – Myrton zasługuje na prawdę.

– Czym jest prawda? – uśmiechnęła się lekko Andy, ale transgres nie dał się zbyć.

– Wystarczy, że będzie prostymi i zrozumiałymi odpowiedziami – uznał. – I takich odpowiedzi mu udzielisz. Wyjaśnisz mu, czym naprawdę jest Głębia. Zdradzisz mu, kim jesteś i co mu zrobiłaś. Objaśnisz, kim jest ten, kogo nazywają Bladym Królem. I przede wszystkim powiesz mu, co go czeka.

– To ostatnie nie wchodzi w grę.

– On nie zrobi tego, czego od niego chcesz, jeśli nie pozna prawdy – powiedział Natrium. – Znam go, i to dobrze. Myrton dotrze do punktu, w którym nastąpi koniec. Stanie wówczas nad przepaścią i odwróci się, by ratować to, co utracił. A ty chcesz, by skoczył?

– Tego właśnie chcę – odparła pewnym głosem, a w jej oczach błysnęło zimne srebro. Nat uśmiechnął się.

– W takim razie powiem ci już teraz, co odpowie. W krótkich, żołnierskich słowach wyjaśni, gdzie możesz sobie wsadzić swoje pragnienia. O ile wyplączesz pośladki z tej falbankowej, pretensjonalnej krepiny.

Tym razem to na Andy przyszedł czas, by zamilknąć. Istota udająca dziewczynkę patrzyła na Nata z lekkim, choć widocznym wzburzeniem. A potem, po krótkiej chwili, uśmiechnęła się.

– Dobrze – powiedziała. – Gdy nastąpi koniec. Nie wcześniej, transgresie. I nie później.

– Nie udawaj, że tak bardzo strzeżesz tych informacji – skrzywił się Nat. – Wiem dobrze, co Lew zrobił z Madellą Nox... i co jej powiedział.

– Poczynania Lwa nie są moimi, Gatlarku. To jego decyzje i jego konsekwencje. Nie jestem ani nim, ani Trianglem.

– Masz na myśli Triangulum? On mnie nie interesuje – odparł Natrium. – Obchodzi mnie co innego.

– Tak? A cóż takiego?

– Mam się nie wtrącać – zaznaczył. – Dobrze. Nie będę. Zostawię to wszystko w twoich rękach, choć wiem, że jednostki niewiele cię obchodzą. Pragniesz tylko jednego, Andy. I aby to osiągnąć, możesz je poświęcić. Ale ja patrzę na to inaczej. Zżyłem się z tymi ludźmi. Pomagali mi. Byli moją rodziną.

– Nic cię już z nimi nie łączy, transgresie – powiedziała. – Nawet to, co czujesz teraz, to złudzenie. Nie jesteś już przecież człowiekiem... – Andy wyciągnęła rękę i dotknęła podniszczonego kombinezonu Nata. Tkanina zamigotała. – Wystarczy, że ta słaba forma pęknie... – zauważyła. – Już ledwo się trzyma. Wrócisz wtedy tam, skąd przybyłeś, i szybko o nich zapomnisz.

– Dlatego chcę, byś jej pomogła – powiedział. – Dopóki o tym pamiętam. To ta ostatnia rzecz, Andy. Wiem, że nie powinnaś, ale... pomóż jej.

– Czemu?

– Bo jesteś jej to winna. W końcu ściągnęłaś ją z powrotem do Wypalonej Galaktyki tylko po to, by przebudziła Bladego Króla.

– Tak? A jak niby miałabym jej pomóc?

Istota będąca niegdyś Natriumem Ybessenem Gatlarkiem spojrzała prosto w oczy drobnej ślicznej dziewczynki. I odnalazła w nich srebro odległych gwiazd.

– Przecież wiesz.




To, na co wpadła Kirke, nie miało prawa się udać. Ale nie mieli innego wyjścia.

Po pierwsze, posprzątali to, co zostało z baronowej Sepetes. Było tego sporo i handlarz pozwolił sobie w pewnym momencie na komentarz, że biorąc pod uwagę chudość upiorzycy, nie spodziewał się tak wielkiej ilości przemrożonych flaków. Wciąż słabo podrygującego trupa wrzucili do odzyskiwarki energetycznej odpadów, i tak jedna z czołowych Zimnych Bladego Króla – NadZimna, jak określił to Gam – zmieniła się w energię zasilającą rdzeń. Z wyjątkiem jednego niewielkiego kawałka, zawleczonego gdzieś przez kota. Kłopot zniknął im zatem z oczu – ale nie z serca.

Po drugie – niemal natychmiast zaczęli analizować możliwości ucieczki z sektora Epsilon Cassiopeiae. Siedząca przy konsoli nawigacyjnej Mała poinformowała łamanym ludzkim językiem, że z pewnością z sektora oddaliła się większość jednostek Konsensusu. Na tle nadolbrzyma Segin Ruchbah pozostały jedynie stacje Starego Imperium, oświetlone teraz nie tylko przemożnym błękitem gwiazdy, ale i plamkami otwartych ech Głębi. Obcy uciekali i Kirke świetnie rozumiała, co to oznacza. Dlatego nie zdziwiła się, gdy wyczuła nagle zimne zapytania ze strony towarzyszącego Zwierzchności grimu, a konsola rozpiszczała się żądaniem kontaktu ze strony „Klątwy”. Siły należące do niej, a w istocie do Bladego Króla, nie rozumiały, czemu ich Blada Księżna nie wydaje rozkazu natychmiastowej eksterminacji uciekających jednostek kseno. I dlaczego nie wraca na swój flagowy statek wraz z baronową.

– Możemy pobawić się w pitolenie – zaproponował łamiącym się nieco głosem Tartus. – No wiecie. Problemy z komunikacją, Sepetes wymiotuje w mikrołazience i nie może podejść... te sprawy.

– Jedyne rozsądne wyjście to natychmiastowa ucieczka – zaprotestował wyświetlony na mostku Gam 2.0. – Dopóki mamy możliwość Aktywacji Nadświetlnej.

– Ściągną nas – zaprotestowała słabym głosem Kirke. – „Klątwa” jest zbyt blisko naszej lokalizacji. Wessie „Ciemny Kryształ” swoją wersją falownika, gdy tylko prześwietli nasz pobór energetyczny.

– To co zrobimy, dzióbku? – spytała równie słabo Ciotka. Zwichrowana SI wciąż nie mogła sobie darować, że nie zareagowała natychmiast w momencie ataku Sepetes, i wyglądała jak kupka holograficznego nieszczęścia. – Jeśli nie uciekniemy, to przecież...

– To proste – skrzywiła się Kirke. – Zrobimy to, co zwykle robiłam w takich sytuacjach. Zwalimy wszystko na kogoś innego. W tym wypadku na naszą nieodżałowaną baronową. Dajcie mi konsolę.

– Kirke... – zaprotestował Gam, ale Bloom nie słuchała. Podeszła do konsoli nawigacyjnej i nacisnęła przycisk kontaktu pozasynchronicznego.

– Zdrada – powiedziała głosem, w którym nagle rozbrzmiał lodowy chłód. Tartus drgnął; czy twarz Kirke nieznacznie się zmieniła? – Zdrada Sepetes. Zdrada Bladości. Konieczność pozostania i analizy – dodała martwym głosem, od którego całą załogę „Ciemnego Kryształu” przeszły autentyczne ciarki. Dopiero po ogłoszeniu tego komunikatu puściła przycisk i spojrzała w ich stronę, zrzucając maskę Bladej Księżnej. – Wybaczcie – mruknęła. – Efekty specjalne.

– Nie uda się... – pisnęła Ciotka, ale Tartus Fim nie patrzył ani na nią, ani na Gama, ani na Pokrakę. Patrzył na Kirke Bloom.

– Co teraz? – spytał. Była genohakerka wzruszyła ramionami, tak że jej poszarpana, poprzecinana kablami i łącznikami GCM szata zafalowała lekko na niewidzialnym wietrze.

– Zimni są jak owady – powiedziała. – Są zorientowani na zadanie. Pamiętają, kim byli, ale nie myślą już jak ludzie. Nawet jeśli myśleli... to nie trwa to zbyt długo. Są martwi, a przez to ograniczeni... choć słowo „martwy” nie do końca tu pasuje. Powinni się nabrać, bo skomplikowane rozważania to domena żywych albo takich wyspecjalizowanych Zimnych jak Sepetes... choć nie za dobrze im to wychodzi. Ich zatem oszukamy. Tak samo jak Zmarłych. Zmarli to tylko cienie uwięzione w otchłaniach erebów.

– Ale? – spytał po chwili Gam.

– Ale nie wiem, jak zareagują na to grimy – przyznała Bloom. – Tam są już Blade Dzieci. Mogłam kierować Zwierzchnością, ale grimy to niezupełnie część moich sił. Posługują się własną wolą, choć związaną z wolą Bladego Króla.

– A zatem czekamy.

– Tak – zgodziła się Kirke. – Czekamy. Tartus?

– Hę?

– Wyciągaj mój likier – oznajmiła, odsuwając się od konsoli i nachylając do kota, który z dumą złożył u jej stóp kawałek przemrożonego ciała baronowej. – I nie wciskaj mi głupot, że nic nie zostało. Siedzę na tym przeklętym Widmie kupę czasu... i po prostu muszę się napić – podsumowała, unosząc głowę. Ale Fima już nie było. Wszystko wskazywało na to, że poleciał po zapasy, jeszcze zanim skończyła swój monolog.

– Transkrypt mikromacierzy – powiedziała za to Mała, zbliżając się do Kirke. Bloom uśmiechnęła się lekko do Elohim i ku zaskoczeniu obu SI objęła ją i przytuliła.

– Pewnie, że transkrypt – szepnęła. – Jasne, że tak.

Głód zamiauczał.




Czekali długo, nie mając pojęcia, co ich czeka. Ale nie znaczyło to wcale, że zmitrężyli ten czas wyłącznie na lęk i niepewność.

Likier przyniesiony przez Tartusa był taki, jak zapamiętała Kirke: gęsty, mocny i słodki. Wyglądało też na to, że nie został ruszony od czasu jej odejścia. Ponad połowa butelki, którą wręczyła jej swojego czasu Andy, chłodziła się w jednej z mikrolodówek, zachomikowana przez Fima na powrót Bloom. Wyciągnięta i rozlana teraz do trzech kieliszków, smakowała wybornie, dziwnie oczyszczając umysł.

– Istotnie, dobre – stwierdził handlarz, podczas gdy Kirke nalała nieco płynu do miski zaskoczonego Głoda. – Ale byłem pewien, że prawie ją skończyliśmy.

– Magiczna, samonapełniająca się butelka – mruknęła Bloom, zerkając z niejakim rozbawieniem na próbującą napitku Małą. Elohim zwilżyła wargi i niezwykle powoli oblizała blade usta. – Jeśli ma być jakaś magia, to niech będzie taka, co? Bez tych bladych głupot.

– Na to już chyba za późno – zauważył Gam. – Z mojego punktu widzenia to wszystko to i tak jakiś dom wariatów.

– No właśnie. – Kirke upiła likieru i odstawiła kieliszek. – Może w takim razie powiedziałbyś co nieco o tym swoim wariatkowie? Tym, z którego podobno przybyłeś. Jak tam jest? Tak samo wesoło jak tutaj?

– Nie jestem pewien, czy to jest jakieś „tam” – odpowiedział. – Ani co to znaczy „tu”.

– Nie filozofuj. Macie tam jakichś Obcych? I jak wielkie jest to wasze... Cesarstwo?

– Cesarstwo obejmuje całą Drogę Mleczną – wyjaśnił. – Trwa w nim obecnie coś, co można nazwać Złotym Wiekiem. Co do Obcych... te gatunki, na jakie się natknęliśmy... to dość skomplikowana sprawa. Ci Obcy nie są...

– Lepiej powiedz, czy mieliście problem z Maszynami – przerwał mu Tartus. – Też dobrały się wam do dupy?

– Nie. Mamy roboty i Sztuczne Intelekty, ale w większości wypadków nie wzniosły się one na poziom myślenia abstrakcyjnego. W naukowych kręgach Cesarstwa funkcjonuje wszakże przekonanie, że prawdziwa SI istnieje już od wieków. Nie mamy z nią jednak kontaktu, bo nie jest zainteresowana ludźmi.

– To macie sporo szczęścia – zauważył cierpko handlarz. – O ile pewnego pięknego dnia ta wasza SI nie przerobi was, przez przypadek, na mielonkę.

– Ciekawe spostrzeżenie – zauważył Gam, który przez moment zerkał z niejakim smutkiem na rozpijany przez towarzystwo likier. – Zastanawiam się tylko, czy uda mi się o tym przekonać. Jeśli mój egoskan nie powróci w określonym czasie do Gniazda, będzie uznany za utracony i moje ciało zostanie zamrożone, w celu uniknięcia komplikacji prawnych do czasu uznania utraty przeniesionej świadomości.

– Nie mogą cię po prostu później obudzić i wgrać, jak już się znajdziesz, dzióbku? – zainteresowała się Ciotka. Holo Gwardzisty Cesarstwa wzruszyło ramionami.

– Niezupełnie – powiedziało. – Jeśli ciało zostanie przebudzone, pojawią się dwie równoważne ścieżki świadomości. A wtedy... – urwał.

„Ciemny Kryształ” rozbrzmiał sygnałem kontaktowym.

Zerwali się od razu, tak jakby tylko czekali na wezwanie ze strony Zwierzchności. Tartus i Mała ruszyli natychmiast w stronę mostka, Gam i Ciotka zniknęli. Do źródła dźwięku pobiegł nawet zaciekawiony Głód. Bloom wstała ostatnia i może jej powolność sprawiła, że Gam powrócił i wyświetlił się ponownie. Jego holo spojrzało na nią pytająco.

– Wiem, kto mnie wzywa – odpowiedziała, nie patrząc mu w oczy, gdy mijała jego wyrysowaną przez emitery postać. – To nie Zimni z „Klątwy”. To grim.

Egoskan nie odpowiedział. Patrzył w milczeniu, jak Blada Księżna wychodzi z kambuza, zostawiając za sobą napoczęty likier Andy.




To, co usłyszeli, zrozumiała jedynie Bloom.

Z głośnika wydobył się Biały Szum. Dźwięk wpadał w denerwujące, drażniące fluktuacje i Tartus poczuł, że wszystkie włoski na skórze powoli stają mu dęba. Coś się nie zgadza, pomyślał. Ten sygnał – odbicie Wielkiego Wybuchu – powinien być spokojny i jednostajny. Nie powinny znaleźć się w nim wtręty i uszkodzenia. Nie powinien pojawić się w nim zew Bladości.

A już na pewno nie powinna rozumieć go Kirke.

– Bloom... – szepnął, widząc, co się z nią dzieje. Stojąca obok konsoli dziewczyna zdawała się lekko rosnąć, a może było to tylko złudzenie. Dość, że przenikał ją chłód, wypełniający statek lodowym szronem. Jej skóra nieco zbłękitniała i stała się półprzezroczysta, tak że Tartus dostrzegł pod nią niebieskawe, lodowe żyłki zamrożonego personala. Nawet jej twarz wyglądała inaczej – niczym piękny posąg wyciosany z białego marmuru.

A potem przekaz znów wydał swój denerwujący odgłos i zgasł. Blada Księżna wciąż wszakże trwała tak, jakby zupełnie zapomniała dawnej siebie. Tak jakby na zawsze utraciła Kirke.

– Kochanie... – jęknęła cicho wystraszona, wyświetlona Ciotka. – Proszę...

Dopiero wtedy coś pękło. Blada Księżna wzdrygnęła się i ustąpiła miejsca Bloom. Wyczuli to wszyscy – coś na kształt odchodzącego z niej tchnienia. Kirke zamrugała i przetarła oczy.

– Nie słyszę go – wychrypiała.

– Kogo? – spytał Gam.

– Nata. Nie słyszę go już – odpowiedziała, nie zwracając uwagi na to, jak jej zaskakujące oświadczenie zadziałało na zebranych. – Ile mnie nie było?

– Chwilkę – powiedział szybko Fim. – Nieco nas wystraszyłaś, Bloom...

– Ja myślę – potwierdziła, uśmiechając się krzywo. – No dobrze. Wygląda to tak: grim jest zainteresowany sytuacją, jak przewidziałam. To, co się wydarzyło, wywołało poruszenie u Bladych Dzieci. Dlatego też mam udać się na coś w rodzaju... przesłuchania. Nazywa się to nieco inaczej, ale...

– Przesłuchania? – Handlarz zmarszczył brwi.

– Nie chcesz wiedzieć, co to jest, Tartus – odpowiedziała. – Powiedzmy więc, że to przesłuchanie, w porządku?

– Nie – odezwał się Gam. – Nie „w porządku”. Co zamierzają ci zrobić, Kirke?

Bloom nie odpowiedziała od razu. Przejechała za to wzrokiem po patrzących na nią twarzach, by wreszcie westchnąć i odpowiedzieć z wyraźną rezygnacją:

– Te całe grimy nie są do końca tym, czym się wydają. Sama dobrze tego nie rozumiem. Jest tak, jakby były i nie były jednocześnie. Wydają się bardzo zwarte, ale są czymś mniej niż Widma czy ereby. Dlatego nie mogą rządzić Zwierzchnościami. Poddają się woli Bladego Króla, ale to poddanie się nie jest precyzyjne. Grimy to miejsca... to przestrzenie wielkiego cierpienia. Blade Dzieci istnieją w tym cierpieniu. I odrzuceniu... – Blada Księżna zmarszczyła brwi, by dokończyć po chwili zastanowienia: – Są w tym trochę jak Despectum. Tak jakby wzgardzono faktem, że istnieją. I to wszystko wpływa na słabą z nimi współpracę. – Wzruszyła ramionami. – Nie wiem, jak to dokładniej wytłumaczyć.

– A ja niekoniecznie chcę to wiedzieć – uznał Tartus.

– Ja też... ale niebawem się dowiem. Czy będę tego chciała, czy nie.

– Kirke... – zaczęła z wyraźnym lękiem Ciotka, ale Bloom jeszcze nie skończyła.

– Chcą, bym przybyła do nich „Ciemnym Kryształem” – powiedziała. – Tam zostanę poddana przesłuchaniu. Szczerze... to nie sądzę, bym mogła to przeżyć. Ale to, czy będę żywa, czy martwa, nie ma większego znaczenia. Nie na grimie. Przypuszczam, że zostanę tam zatrzymana do czasu wizyty Bladego Króla. Ale nie obawiajcie się – dodała z naciskiem. – Nie zamierzam tego zrobić. „Ciemny Kryształ” nie wyląduje na grimie. Przybędę tam sama, w kuli mikrogłębi, a waszą nieobecność wytłumaczę problemami z łącznością.

– Chyba żartujesz! – syknął Tartus. – Nie ma takiej opcji, żebyś tam się wybrała! Uciekniemy, i to natychmiast!

– Nie mamy najmniejszych szans na ucieczkę – zauważyła zimno Kirke. – Już przedtem nie było o tym mowy, a teraz jest znacznie gorzej. Cała uwaga Zwierzchności skupiona jest na „Ciemnym Krysztale”. To i tak dziwne, że już nas nie ściągnęli falownikiem. Nie wykonali jeszcze ruchu, bo odmowa Bladej Księżnej nie mieści im się w głowie. Uważają, że jestem przekształcona w tę zimną sukę w stu dziesięciu procentach.

– A ile ci jeszcze zostało, by do tego nie doszło, dzióbku? – spytała Ciotka.

– Nie wiem – przyznała szczerze Bloom. – Sądzę, że jestem jakoś chroniona przez całą tę akcję z Wywarem Elohim. Ale wspierał mnie też Nat... a jego już nie słyszę.

– Natrium? – nie zrozumiał Fim. – To on żyje?

– Nie – zaprzeczyła Kirke. – To znaczy... nie sądzę, by żył.

– Komunikowałaś się więc ze zmarłym?

– Nie mam pojęcia. Wiem, że to szaleństwo, ale nie sądzę, by od jakiegoś czasu było przesadnie normalnie, co nie? – rzuciła nieco bezradnie i Tartus pomyślał nagle, że nigdy jeszcze nie widział jej w takim stanie. Kilka razy była załamana, kilka wkurzona. Wiele razy radosna i tyle samo smutna. Ale nigdy nie widział w jej oczach takiej niepewności. – Plaga z tym wszystkim... – zakończyła i sięgnęła dłonią do twarzy, by zmazać niewielką, lodową kroplę zabłąkanej łzy. – W dupie to mam.

– Nie możesz odejść – powiedział cicho Gam. – Nie teraz.

– Nie mam za bardzo wyjścia. Chcę tylko się z wami pożegnać. Ale szybko, zanim się poryczę – dodała z rozbrajającą szczerością. – Jak się rozkleję, mogę nie dać rady otworzyć tej plagowej kuli mikrogłębi. Tak więc...

– Inopinatum nexum – przerwała jej znienacka Mała, która od jakiegoś czasu zerkała czujnie ku konsoli nawigacyjnej. – Łączność konstrukcji.

– Jakie znowu „nieoczekiwane połączenie”? – nie zrozumiała Kirke, ale Tartus odwrócił się już i dobiegł do genokomputerów konsoli.

– Zagapiliśmy się – stęknął. – Wszystko przez tę paranoję...

– Co się dzieje? – nie zrozumiała Bloom, ale jej głos zagłuszyło ciche szczęknięcie chwytaków magnetycznych. „Ciemny Kryształ” zadrżał.

– Jesteśmy podłączeni do stacji – oznajmił zaskoczony Gam. – Mobilnej.

– Jakiej znowu stacji?!

– Fortecy Empireum, dzióbku – wyjaśniła zszokowana Ciotka. – Mobilnej stacji sekty Despectum. Nadają komunikat...

– Jaki znowu... – powtórzyła Kirke, ale zdenerwowany Tartus nacisnął najwyraźniej odpowiedni przycisk.

– BLOOM – usłyszeli. – Kirke Bloom, salvum me. Libera nos a malo.

– Chcą, by ich ocalić – przetłumaczył Fim. – Proszą, żeby ich zbawić...

– Co takiego? – spytała niepewnie Blada Księżna. – Nie rozumiem...

– Mówią „zbaw nas ode złego” – powiedział Gam 2.0. – Po łacinie.

– Po czym?

Konsola zapiszczała i wypluła niewielkie holo informacyjne. Białe literki na czarnym tle wyświetliły opis techniczny i informację o otwarciu śluzy. Ktoś wchodził na pokład „Ciemnego Kryształu”, niewiele robiąc sobie z pozakładanych przez Kirke zabezpieczeń.

– Jakim cudem wleźli? – wymamrotał Tartus, naciskając nerwowo przyciski konsoli. – Co to znowu za bzdury? Ciotka!

– Ja nic nie zrobiłam, dziób... Tartusie Fimie!

– Są już w korytarzu środkowym – oznajmił sucho Gam. – Nie wiem, czy uda mi się zablokować dostęp do mostka. Przygotujcie się.

Posłuchali. Fim, klnąc pod nosem, wyjął zza pazuchy pistolet laserowy. Pokraka wyciągnęła przed siebie niewielki drgawnik Elohim, a wciąż nieco oszołomiona Kirke ponownie wycelowała Pazur.

Czekali do momentu, w którym drzwi wsunęły się cicho w ścianę i próg przestąpił unctus – chudy i blady jak sama śmierć Pomazaniec Despectum.

– Salvum me, Kirke – powiedział z wyraźnym szacunkiem dziwnym, obco brzmiącym głosem. Skrzywił się zresztą zaraz, jakby wypowiedzenie kolejnych słów kosztowało go więcej wysiłku. – Ocal mnie. Ocal nas, Blada Księżno.

– To chyba jakieś... – zaczęła Bloom, ale Namaszczony jeszcze nie skończył. Przyklęknął, by położyć na posadzce niewielką kostkę przenośnego emitera holo, i zanim ktokolwiek zareagował, nacisnął przycisk. Wyprostował się następnie i zastygł, jakby wykonał już to, po co przybył.

Emiter pisnął i wyświetlił szybko poszerzającą się wiązkę. Patrzyli teraz, jak w powietrzu formuje się sylwetka coraz bardziej wyglądająca na człowieka.

– Już mówić? – burknęło niepewnie holograficzne widmo. – Dobra. Widzicie mnie? Te plagowe łącza Obcych to nie sieć, tylko jakiś szajs. Widzicie mnie, pytałem? Bo ja was ledwo, ledwo.

– Tak – wybąkał zdumiony Tartus Fim. Holo zatrzeszczało i złapało ostrość, tak że dostrzegli wreszcie wyrysowanego światłem, dziwacznie wyglądającego starca w wielkich czarnych goglach.

– No i pięknie – skwitowało holo. – Jestem kapitan Kayt Telses. Znowu. Bo zrobili ze mnie jakiegoś ksenodziwoląga. To w każdym razie przeszłość. Zreflektowali się, że nie tędy droga, i przywrócili mnie z powrotem... choć może, he, nie do końca. Jest tam z wami Kirke? Ta dziewczyna od Nata? Powinna być na tym statku, przynajmniej według ostatnich skanów. Ale czujniki tej ich Fortecy Empireum są, he, zawodne. Nie mają w końcu Prognostyków, tylko jakiegoś Chryzalida... czy coś tam. Jesteś tam więc, Kirke? Hę?

– Jestem – odpowiedziała zaskoczona Bloom. Widoczny w holo starzec nachylił się, jakby usiłował przyjrzeć się jej z bliska.

– To dobrze – uznał wreszcie. – Będę się zatem streszczał. Jest sprawa związana z Konsensusem, ludźmi i Elohim... znaczy Despectum czy jak się tam teraz nazywają. Możliwe, że do wszystkiego dołączą się i Maszyny, choć nie mogę mieć co do tego pewności. W każdym razie jakiś czas temu Konsensus nawiązał kontakt z niejaką Madellą Nox i w zamian za część Sztucznych Inteligencji Kseno... – Telses urwał i niepewnie rozejrzał się po wnętrzu „Ciemnego Kryształu”. – Chwila, moment. Co się tam u was dzieje?

Statek zadrżał.

Wszyscy jak na komendę odwrócili się do tyłu – w stronę konsoli, Gama i Ciotki. Obrazy czarno-białego holo nad konsolą wyświetlały raport, ale cała sekwencja znacznie się zmieniła. Informacja o statusie „Ciemnego Kryształu” i o otwarciu śluzy zniknęła jak zdmuchnięta. Zamiast niej wielkimi literami pojawiła się informacja o nagłej utracie manewrowości i w tym samym momencie rozbrzmiał spóźniony alarm.

– Co tu się... – zaczął Kayt, ale jego holo nagle zniknęło. Połączenie zostało przerwane.

– Zamrożenie systemów... – oznajmił zszokowany Gam 2.0. Ciotka pisnęła cicho i zniknęła, by wejść do programu testującego. Ale testy nie były konieczne. Wiedzieli przecież świetnie, co się dzieje.

Blade Dzieci postanowiły nie czekać. Ściągał ich grim.





– A zatem zdecydowała się pani na dezercję?

– Raz jeszcze powtarzam: to nie była dezercja, tylko ucieczka. Całe Ramię Oriona wyglądało jak pokryte Wypaleniem i były tam te statki. Gigantyczne jednostki. Niektóre dochodziły do prawie stu kilometrów, może więcej...

– Zdaje sobie pani sprawę, jak to brzmi?

– Wiem, jak to brzmi. Niestety, systemy nie były w stanie oszacować wielkości grimów. Część ich struktury wyglądała jak zanurzona w Głębi.

– Przepraszam: czego?

– Grimów. To znaczy tych statków. Rozumiem, że trudno to zrozumieć, ale kiedy je zobaczyłam... po prostu nagle wiedziałam, jak się nazywają.

– Zdaje sobie pani sprawę, że takimi zeznaniami tylko się pogrąża?

– A czy Kontrola zdaje sobie sprawę z tego, że niewiele mnie to już obchodzi?


przesłuchanie pułkownik Liany Vasquez,

oskarżonej o dezercję z Przyczółka Głębinowego,

materiały Kontroli Zjednoczenia





Krwawy Nos Johnny Osiem, herszt Kościstej Bandery, natychmiast zrozumiał, że mają marne szanse.

Główny punkt zborny Flotylli Grunwalda w sektorze NGC 2243 wypluł Kondukt – fragment Bladego Zastępu. Ereby, statki Widma i dwa tytaniczne, ponaddwudziestokilometrowe grimy wyleciały tuż za świeżo przybyłymi ludzkimi okrętami: mieszaniną wcześniej porwanych przez Grunwalda jednostek wojskowych i cywilnych. Razem z nimi ciągnęła Flota Ujemność Stripsów, geometria Maszyn wielkości superkrążownika oraz holowany przez nią niszczyciel „Słoneczna Panna”. Tuż obok leciał uszkodzony krążownik „Rozjemca”, dowodzony przez pułkownik Amę Tert. Grupa uciekających statków wydawała się zatem dość pokaźna – choć i tak o wiele mniejsza od uzbieranych przez Myrtona sił – lecz Johnny wyczuł od razu, że akcje Flotylli Grunwalda spadły... i to o kilkanaście procent.

Klnąc w żywy kamień, puścił niemal opróżnioną butelkę i wcisnął klawisz alarmowy w swej kajucie, budząc przynajmniej jedną z trzech aktualnych kochanek.

– Krawiec! – wydarł się w interkom, gramoląc się z przykręconego do podłogi łoża, wystruganego podobno z kopii terrańskiego dębu. – Do SN, ale już! Załoga na stanowiska! Łącze, Plaga, pozasynchroniczne!

– Już, tatuśku – usłyszał nieco zaspany głos swojego głównego komputerowca. – Co się rozlało?

– Gówno! – syknął Johnny, w pośpiechu zakładając kombinezon.

– Hęęę?

– W dupę ci wsadzę to „hęęę”! – ryknął Krwawy Nos, nie zwracając uwagi na pytania dopiero co przebudzonych kobiet. – Wyświetl sobie w holo, durny łajzo!

– O, do... – usłyszał jeszcze zdumiony i przerażony głos Krawca, ale nie interesowało go zaskoczenie komputerowca. Rozłączył się i wybiegł z kajuty w stronę stazo-nawigacji niszczyciela „Pieszczota”.

Pędził, by jak najszybciej nawiązać wewnętrzną łączność z jednostkami Kościstej Bandery. Alarm wciąż buczał, ludzie ruszyli na stanowiska, a Johnny zrozumiał nagle – w ostrym, poalkoholowym przebłysku – że było może pięknie, ale nie zamierza dać się zabić wśród gromady przypadkowych statków.

Zamierzał zwiać, i to jak najszybciej. O ile – co uświadomił sobie niespodzianie niczym zimny chłód zaciskający się na sercu i jądrach – pozwoli mu na to admirał Myrton Pieprzony Grunwald.




Czarne skokowce Straży Granicznej pierwsze odnotowały kontakt. I straty zadane im przez wroga.

Dowodzący eskadrą Strażnik Leon na skokowcu „Echo Nocy” rozmawiał akurat przez łącze z latającą „Eterem” Strażniczką Maką, gdy pomiędzy patrol wbił się czarny jak smoła ereb. Zdawało się, że mroczna, nieokreślona jednostka pojawiła się znikąd – Strażnicy nie zauważyli nawet otwarcia Głębi. Z tak bliska okręt wielkości skokowca wyglądał jak cień dawnego statku – jego ciemna kopia, odznaczająca się na tle gwiazd. Musiał się wyrwać z szeregu, ale cokolwiek go pilotowało, nie przejmowało się wyjściem z szyku. Zamiast tego ereb strzelił pasmem Czerni, która dotknęła „Szeptu” Strażnika Norma i od razu obróciła go w nicość.

– Manewry! – wrzasnął Leon, ale jego eskadra nie czekała na polecenie rozproszenia sił. Tylko Strażnik Ot ze skokowca „Srebrny Pył” wybąkał ciche „tak, diakonie”. Hyt, Liet i Tox od razu wrzucili wsteczne ciągi, ostrzeliwując ereb piorunami błękitnego electro.

O dziwo, broń zadziałała. Statek co prawda się nie rozpadł, ale wyglądało na to, że utracił sterowność. Przynajmniej do czasu, kiedy zbliżył się do skokowca Hyta. A wtedy zmieniło się wszystko.

Nadal strzelali, nie bacząc już na własne tyły, ale odblokowana przez Kirke broń nie wystarczała, by pokonać okręt Zmarłych. Błyski electro prześlizgiwały się po ciemnej powierzchni i nagle Leon zauważył, że „Ciemny Zefir” – skokowiec Hyta – zasysany jest przez osobliwość. Ereb, czymkolwiek był, okazał się niespodziewanie źródłem potężnej grawitacji, jakby jednostka Bladego Zastępu zmieniła się w mikroskopijną czarną dziurę.

– Diakonie! – krzyknął rozpaczliwie Hyt. Były to jego ostatnie słowa.

Leon zaklął, tak jak niekiedy klęło jego poprzednie wcielenie o specyfikacji Bukowski. I zobaczył, że nieopodal formuje się kolejna czarna jednostka.

– A to co, do Plagi...? – bąknęła Strażniczka Maka, rozpoznając kontury wyszarpanego z nicości statku. – Czy to nie „Szept”?

– Wycofać się! – rozkazał łamiącym się głosem Leon. Ale nikt nie wykonał rozkazu. Strażnicy patrzyli zafascynowani na powrót dopiero co zniszczonego okrętu. Nie był to wszakże ten sam skokowiec, a jego czarny, gęsty cień.

Na ich oczach narodził się kolejny ereb.

– Chwalmy Bladego Króla – usłyszeli zmieniony, zimny głos Strażnika Norma. – Chwalmy...

Leon przerwał połączenie i szarpnął za uchwyty. Ale jego decyzja nie miała większego znaczenia. Kondukt Bladego Zastępu dogonił ich wreszcie i przestrzeń wypełniła się rojem ponurych okrętowych cieni.




To, co rozgrywało się na „Chwale”, można było porównać jedynie z totalną aktywizacją. Superpancernik był jednostką wojskową, jednym z flagowych okrętów Zjednoczenia – nic zatem dziwnego, że biegający po pokładach ludzie byli na tyle wyszkoleni, że nie poddali się histerii. Nie licząc pewnego procenta przerażonych cywili, którzy mieli nieszczęście znaleźć się akurat na statku. Ale ci nie interesowali teraz generał Erin Hakl, prowadzącej do SNSO tytularnego admirała Flotylli, imprintera Myrtona Grunwalda.

Z racji umiejscowienia kajuty kapitańskiej Erin droga do olbrzymiej Sali Operacyjnej „Chwały” nie powinna nastręczyć większych problemów, ale Hakl nie zdziwiła się, gdy ją i Myrtona szybko otoczył kordon ludzi Sumsa. Pancerniacy Próżni nie rozpychali ludzi, ale sama ich obecność umożliwiała szybkie i zdecydowane dotarcie na miejsce. Jedyne, co mogło ich opóźnić, to sam Grunwald, który nagle stanął i zbladł. Erin odwróciła się w jego stronę.

– Myrton? – spytała. Grunwald spojrzał jej w oczy tak, że dostrzegła w nich cień ukrytego cierpienia.

– Niszczy je – powiedział. – Zabija moje statki.

– Rozumiem – odpowiedziała, starając się, by jej głos zabrzmiał wystarczająco twardo. – Ale nie mamy na to czasu. Czekają na nas.

– Już... – odparł, uciekając od niej wzrokiem. – Idziemy.

Wystarczyło kilka kroków, by przedostali się przez wielkie, otwarte grodzie SNSO. Olbrzymia okrągła sala, otoczona przez neoszybę i koncentrycznie umocowane konsole nawigacyjno-operacyjne, wypluła już dziesiątki wirujących w powietrzu dotykowych holo. Liczne stanowiska komputerowe nadzorujące Serce „Chwały” zajęte były przez techników, genokomputerowców i zwykłych komputerowców. Nad każdym z nich wisiała spokojna, wyglądająca na wyciosaną z marmuru, martwa twarz Huba Tansky’ego – Pierwszego Komputerowca Flotylli Grunwalda, którego oczy – nie wiadomo czemu – holo przedstawiło jako dwie ciemne, niewyraźnie zarysowane plamy. Najwidoczniej Tansky już działał, starając się opanować sygnalizacyjny chaos.

W wielkim holowgłębieniu, znajdującym się w centrum SNSO, pulsowała powiększona, drobiazgowa mapa sektora. Oznaczone na zielono statki Flotylli skupione wokół „Chwały” wyglądały na liczne, ale na ich obrzeżach system wyświetlił mnóstwo czerwonych kropek i kul, oznaczających większe zgrupowania sił nieprzyjaciela. Tuż za nimi tkwiła niewyraźna mgiełka ech głębinowych i znów garść zieleni, przedstawiająca pędzące na złamanie karku ludzkie statki. Na ich tle wyróżniały się tylko dwa punkty – żółtawe zbiorowisko Floty Ujemność i jeden srebrny punkt, oznaczający hiperboloidę Maszyn z towarzyszącą jej nikłą zieloną kropką – niszczycielem kapitan podpułkownik Betty Willingham.

Erin przyspieszyła. I skrzywiła się, widząc, kto już ich ubiegł, zajmując dogodne miejsce za konsolą admiralską. Siwy i kościsty, ubrany w ciężki od odznaczeń admiralski kombinezon, sam Fanill Hest ze swoim komputerowym monoklem. Rzecz jasna w towarzystwie admirał Harmonii Dunwitch, której różowawe, kunsztownie ułożone włosy wyglądały jeszcze bardziej schizofrenicznie niż zwykle. Przy owym „centrum kongresowym” nie siedział jedynie drepczący nieopodal, wyraźnie zdenerwowany otyły admirał Valtiri Vent.

Wszystkie Trzy Stare Pierdoły, pomyślała z niesmakiem Hakl. To, że będą na miejscu, było rzecz jasna pewne, ale gdzie podziała się Doradczyni Federacji i Przedstawicielka Rady, Misterie Artez? Erin rozejrzała się nieco nerwowo, ale zamiast Misterie ujrzała zbliżających się Fanilla i Harmonię.

– Pierwszy Imprinterze admirale Grunwald, pani generał Hakl – zaczął wyraźnie zdenerwowany Hest – pozwoliłem już sobie wysłać stosowne powitania i prośbę o nawiązanie kontaktu. Ludzie są wszakże nieco... zaniepokojeni. Może zechciałby pan powiedzieć im kilka uspokajających słów... Musimy przygotować się do rozmów.

– To Blady Król – wtrąciła Hakl, ale Fanill zdawał się jej nie zauważać. Patrzył tylko na Myrtona. – Z tego, co wiemy, nie będzie żadnych negocjacji.

– Nasza Flotylla jest znacznie większa od sił tego agresora – odezwała się butnie admirał Dunwitch. – Kiedy tylko zorientuje się, z jaką mocą ma do czynienia, sam zechce nawiązać kontakt. Razem z admirałem Hestem doszliśmy do wniosku, że przy odrobinie dobrej woli uda się nam zakończyć ten konflikt, jeszcze zanim na dobre się rozpocznie. – Skrzywiła usta. – Dlatego byłoby dobrze, gdyby imprinter uspokoił ludzi – dodała, odwracając się w stronę Grunwalda. – Sam pan przecież wie, że wierzą w tę... użyteczną legendę dotyczącą pańskiego przywództwa.

Wciąż tu cię boli, pomyślała Erin, ale Myrton nie zareagował na zaczepkę Harmonii. Mruknął coś i minął oboje admirałów, kierując się w stronę konsoli. Dochodził już na miejsce, gdy drogę przeciął mu spocony i najwidoczniej przerażony Valtiri.

– Admirale – pisnął, ku zaskoczeniu Hakl usiłując złapać Grunwalda za dłoń. – Pan... przecież nie mieli nas tu... panie admirale, musimy...

– W porządku, Vent – powiedział Myrton. – Przepuść mnie.

– Tak... ja tylko... już... – Valtiri wycofał się, ale wciąż zerkał niepewnie na Grunwalda.

Myrton stanął na miejscu Fanilla i dotknął konsoli. Pochylił usta ku interkomowi i nacisnął przycisk.

– Panie admirale! – przerwał mu nagle jeden z siedzących obok techników. – Mamy kontakt! Nadają coś...

– A jednak! – zachłysnął się Fanill, który natychmiast zerwał się w stronę miejsca zajmowanego przez Grunwalda, jakby zamierzał siłą usunąć go ze stanowiska. – Rozsądek zwyciężył! Grun... panie admirale, zechce pan zejść z...

– CHWALMY BLADEGO KRÓLA – usłyszeli.

Zimny, pełen mocy głos rozbrzmiał w całej SNSO tak donośnie, że na chwilę wszyscy przerwali wcześniej wykonywane czynności. Superpancernik „Chwała” wypełnił się Białym Szumem, a słyszące go wyraźnie holo Huba Tansky’ego otworzyło szeroko ciemne plamy oczu. Erin wstrzymała oddech. Tak jak wszyscy na okręcie – i zapewne w całej Flotylli Grunwalda – poczuła nagły chłód zbliżającej się śmierci.

– CHWALMY... – powtórzył jeszcze głos, ale jeden z bardziej czujnych komputerowców wyłączył przekaz i po SNSO przeleciał trzask zamykanego połączenia.

Trzy długie sekundy później wystrzelił grim.

Kolosalna, upiorna jednostka nie wybierała celu. Snop martwej Bladości pojawił się nagle wśród zgrupowanych okrętów, natychmiast obracając je wniwecz. Potworna, blada światłość wygasiła część zielonych kropek w holowgłębieniu, jakby ich istnienie było co najwyżej nieistotnym drobiazgiem. W jednej chwili wyrwano z cielesności setki przerażonych dusz. Ale nie był to koniec koszmaru. System ukazał nagle, że niewielki procent straconych ludzkich statków zyskuje czerwoną, krwistą barwę jednostek nieprzyjaciela.

Ktoś krzyknął, ale Hakl nie potrafiła wskazać kto. Okrzyk przetoczył się wszakże po wielkiej Sali Operacyjnej i umilkł. Ludzie byli zbyt zszokowani, by popaść w rozpacz. „Chwałę” wypełniła długa, przeciągająca się cisza – do czasu, gdy Myrton ponownie nachylił się nad konsolą nawigacyjną.

– Uwaga. Tu Myrton Grunwald – powiedział nieco ochryple. – Do wszystkich jednostek i Wolnych Sztucznych Inteligencji: uruchamiam dwuetapową procedurę skoków głębinowych. Jako pierwsze w Głębię wchodzą jednostki cywilne. Jednostki wojskowe osłaniają ich odwrót i skaczą jako następne. – Urwał na moment, by dodać mocniejszym i pewniejszym głosem: – Przybył Blady Zastęp. Musimy uciekać.

– Coś mnie ominęło? – spytała znienacka zdyszana, wbiegająca do SNSO Misterie Artez.




Krwawy Nos zrozumiał, że serce Flotylli Grunwalda nie jest w tej chwili najbezpieczniejszym miejscem w Wypalonej Galaktyce. Jeśli ten cały Blady Król miał choćby podstawowe pojęcie o strategii, to tu właśnie powinien uderzyć. A to oznaczało, że należało szybko stąd zwiewać.

Na pomysł rozproszenia Kościstej Bandery wpadli też jego podwładni. Delikatny zwiał już ze swoją „Pensją” gdzieś na obrzeże zgrupowania, tak samo jak niszczyciel „Agentka” Sunshine czy „Smutek” Markotnej Pani. Nie mógł ich winić za ten przejaw rozsądku, tym bardziej że zamierzał zrobić to samo. Problem polegał na tym, że „Pieszczota” znajdowała się po niewłaściwej stronie Flotylli. Ich manewr blokowała także pędząca ku tej lokalizacji dopiero co przybyła stripsowa Flota Ujemność.

Gorzej już ustawić się nie mógł. I to jeszcze w momencie, gdy mieli przygotować się do zapowiadanego przez Grunwalda skoku!

– Łakoma! – wydarł się na siedzącą przy konsoli astrolokatorkę. – Masz dane skokowe?

– No.

– To je przerób! Tu nie możemy skakać! Najpierw trzeba przenieść się na tyły! Ustaw jakieś plagowe współrzędne w sektorze, gdzie nie przysmażą nam dupy!

– Dobra, dobra... – wymamrotała Julio, przelatując gorączkowo palcami po przyciskach konsoli nawigacyjnej. Dawno nie pracowała tak sprawnie i Johnny uświadomił sobie, jak cennym narzędziem może być czasem standardowe wydarcie mordy.

– Mamy to, szefie! – pisnął mocno przestraszony Triber Tult, wymuskany pierwszy pilot „Pieszczoty” i zarazem zastępca kapitana.

– No to spieprzamy stąd! Ale już!

Jednak nie było to takie proste. Flota Ujemność, jak wykazały czujniki, nie przybyła sama. Tuż obok niej leciały statki Widma. I było całkiem możliwe, że to one dotrą do nich jako pierwsze.

– Kierują się na cywilniaki! – krzyknął Tult. – I na nas!

– No i dupa – skwitowała wyraźnie zniesmaczona Julio. Krwawy Nos złapał się za włosy i szarpnął. Ku zdumieniu podwładnych wyrwał tak co najmniej kilka cennych, zwykle pielęgnowanych kosmyków.

– Dobra, Plaga, kurwa mać! – wydarł się tak głośno, że przygłuszył nawet nerwowy chichot Krawca z Serca. – Niech to wszystko... – zaczął i przez pięć długich sekund wypluwał przekleństwa, które zaciekawiły nawet obeznaną z ciężkim repertuarem Łakomą. – Dobra! – jęknął wreszcie. – Skręcać! Atakować! Bronić zasranych cywili!

– Hę? – nie zrozumiał wyświetlony Krawiec. – Że jak?

– Że srak! – skwitował Johnny Osiem. – Będziemy, Plaga, bohaterami! Żyje się, kurwa, raz!




Toc Trink miał pewność, że nie zdąży.

Była to wyłącznie jego wina. Od kiedy kapitan Tsara nalegała, by „Krzywa Czekoladka” przycumowała w jednym z odleglejszych doków „Chwały”, wszędzie było mu daleko. A chciał zobaczyć wszystko. Prawdziwy superpancernik oglądał w końcu co najwyżej na holofilmach, reklamujących bogate życie w Systemach Wewnętrznych. A już na pewno nie widział niczego takiego jak gwiezdna Sala Gier.

Spore – nawet jak ja warunki superpancernika – pomieszczenie wypełniały holowgłębienia i automaty z holo i płaskoobrazami. Przychodzili tu wojskowi, ale i pasażerowie, by wypić co nieco przy barze i pobić kolejne rekordy. Niektóre były bardzo wysokie – choćby na wariacji Asteroids, którego terrański prototyp zaginął gdzieś w otchłani zapomnienia – ale wysokie wyniki zadziałały na Toca tak, jak wytrawna migdałowa whisky działa na alkoholika. Musiał je pobić.

Nic dziwnego, że spędzał tam każdą wolną chwilę. Po to, by grać. Po to, by wygrywać. I po to, by zapomnieć. Nie chciał mieć przed oczami swojej Przemienionej przez Obcych rodziny ani po raz kolejny zobaczyć oszalałego Penta Wallenrode’a. Nie miał ochoty wspominać, jak kapitan Digit wypada w przestrzeń kosmiczną, i przede wszystkim nie chciał oglądać, co stało się z Tsarą Janis.

Zamiast analizować to, jak bardzo zmieniła się po wydarzeniach na geometrii Maszyn, grał zatem małym, trójkątnym stateczkiem na płaskoobrazie automatu czy kopał w cyfrowej ziemi po to, by znaleźć cenne holograficzne diamenty. Wszystko przy radosnych piskach i brzęczeniach automatów, oświetlających jego postać pastelowymi, mrugającymi kolorami. Jeszcze jeden skok niewielkiego ludzika w czapce z daszkiem i kolejna wytrącona z cegiełki moneta sprawiały, że nie musiał zastanawiać się nad tym, że Tsara przestała się zachowywać jak Tsara. To w końcu przez jej ostatni wyskok spotkały ich nieprzyjemne przesłuchania ze strony Pancerniaków Próżni. Co jej odbiło, by zaczepiać Główną Astrolokatorkę Flotylli? Szczęście, że ta cała Wise nie wniosła oskarżenia i skończyło się tylko na upomnieniu...

Cóż, przynajmniej nie był sam. Rupieć co prawda przesiadywał na statku, ale Tocowi towarzyszyła Lora, której główny rdzeń programowy wciąż pozostawał na skokowcu. Zakładał, że od kiedy przyłączyła się do WSI, pozostawiała przy nim jedynie fragment swej osobowości, ale i tak był wdzięczny za to, że holo dziewczynki lubiło przebywać w jego towarzystwie. Grali więc razem – Lora zdalnie, a on fizycznie – i kilka razy udało mu się wygrać.

Niestety, akurat gdy uruchomili kolejną skamielinę – tym razem coś o spadających klockach – Lora zamarła, a jej holo zamigotało.

– Trink – odezwała się dziwnie głuchym głosem – natychmiast wracaj na „Krzywą Czekoladkę”. Wylatujcie z „Chwały”. Jako mniejsza jednostka będziecie mieli większe szanse.

– Co się stało?

Sztuczna Inteligencja odwróciła się w jego stronę i popatrzyła mu prosto w oczy.

– Przybył Nieodwracalny – powiedziała. – Biegnij.

Toc nie zauważył nawet, jak zniknęła. Wciąż był lekko zszokowany, ale gdy tylko w superpancerniku rozbrzmiał alarm, zerwał się i popędził. Nie był w tym osamotniony: okręt ożył i na korytarzach dostępowych i promenadach nagle się zakotłowało.

Ludzie wsiadali do wind grawitacyjnych, pakowali się do ŁOK-ów czy po prostu biegli na swoje stanowiska. Pod tym kątem Trink miał zarazem lepiej, jak i gorzej: wyciągnął co prawda ze skokowca wizg – niewielki, składany skuter antygrawitacyjny Tartusa – ale nie miał pojęcia, jak szybko uda mu się dolecieć do celu, biorąc pod uwagę ten tłum ludzi. W końcu zaklął cicho słownictwem podłapanym od Tsary i wbił się na szynę magnetyczną przeznaczoną dla łazików okrętowych.

Mniej więcej w dwóch trzecich pokonanego dystansu usłyszał komunikat nadany przez samego admirała Myrtona Grunwalda. Spokojny, ale twardy głos imprintera zmroził go nieco, ale i uspokoił. Wyglądało na to, że istnieje jakiś plan – choćby miał to być i zwykły plan ucieczki. W każdym razie komunikat sprawił, że udało mu się zjechać ku promenadzie – duża część załogi „Chwały” skierowała się ku stanowiskom stazowym lub użyła osobistych uprzęży, mocując je przy ścianach statku. To go nie zdziwiło: cywile i zaopatrzeniowcy, a także część techników, nie byli niezbędni w trakcie konfrontacji zbrojnej. Bo tej, jak zrozumiał, nie uda im się uniknąć.

Pierwsze uderzenie w „Chwałę” odczuli wszyscy. Była to Czerń z szybkich erebów, które ostrzeliwano już z dział plazmowych. Przy tak wielkiej jednostce jak superpancernik stężone grawitacyjnie statki Zmarłych nie zadały co prawda wielkich strat, ale Czerń z łatwością przeniknęła przez pole magnetyczne i znacznie odkształciła fragmenty kadłuba. Musiało siąść kilka mniejszych sekcji, a nad promenadami wyświetliły się informacyjne holo o lekkich uszkodzeniach czwartego i piątego stopnia. Nie było to specjalnie pocieszające, biorąc pod uwagę fakt, że atak dopiero się rozpoczął, ale Toc nie miał do tego głowy. Pędził jak wariat i tuż przed dokiem niemal rozwalił wizg.

Oznaczenia prowadzące do „Krzywej Czekoladki” świeciły na żółto. Najwidoczniej ktoś rzeczywiście szykował się do procedury odłączenia skokowca. A tym kimś mogła być tylko Tsara Janis.

Szczerze mówiąc, mimo wszystko nie trzymało się to kupy. Po pierwsze, na statku potrzebny był astrolokator i choć „Krzywa Czekoladka” posiadała wysoką automatyzację, szansa na jej przetrwanie z Trinkiem na pokładzie była o wiele większa. Ale czy na pewno? Teraz, gdy zabrakło Synchronu i statek i tak zdany był na imprint? Tego Toc nie wiedział. Nie miało to jednak większego znaczenia, gdyż – po drugie – na statku wciąż zainstalowana była Lora, która stała się Wolną Sztuczną Inteligencją. A ta z pewnością nie pozwoliłaby na zostawienie Trinka na „Chwale”. Po co zatem Tsara miałaby zachowywać się w taki sposób? Nie miało to najmniejszego sensu.

Światła świeciły się w każdym razie na żółto. A biegnący ze złożonym wizgiem Trink miał wrażenie, że zaraz zmienią się w zakazującą dostępu czerwień. Dlatego przebiegł przez śluzę z mocnym biciem serca i wbiegł na pokład, mając wrażenie, że skokowiec za moment odczepi się od chwytaków magnetycznych „Chwały”.

– Pani kapitan! – krzyknął, gdy dotarł już do korytarza prowadzącego do otwartej na oścież SN i rzucił wizg na posadzkę. – Pani kapitan!

– Nie śpieszyło ci się, co? – usłyszał głos wibrujący od lekkiego, z trudem ukrytego chichotu. – Właź do stazo-nawigacji. Odczepiamy się.

„Krzywą Czekoladką” szarpnęło. Toc poleciał w bok, ale w ostatniej chwili złapał się za wystający ze ściany generator tlenowy.

– Uderzymy... – zaczął, ale siedząca za konsolą nawigacyjną piękna najemniczka nie przejmowała się jego obawami. W jej ruchach była jakaś dziwna precyzja, gdy złapała za uchwyty sterujące i pociągnęła je do siebie, a potem w lewo, obracając statek tyłem do superpancernika. Jeden z nie do końca odczepionych chwytaków magnetycznych wygiął się i wyłamał, a Janis zachichotała.

– Rupieć – odezwała się zimnym, choć rozbawionym tonem – weź to rozwal.

– Kasacja jest konieczna – dobiegło ze zbrojeniówki i wirujące w przestrzeni odłamki zostały szybko unicestwione strzałem z lasera punktowego. W tym samym momencie Tsara włączyła dopalacz i przerażony Trink zaobserwował, że „Krzywa Czekoladka” pędzi wyjątkowo niedbałym lotem w dopiero co rozgorzałą bitwę pomiędzy erebami, Widmami i statkami Flotylli Grunwalda.

– Zestrzelą nas! – jęknął.

– Nie popuść w kombinezon, mały – usłyszał zabarwiony ironią głos. – Komu jak komu, ale nam nie stanie się żadna krzywda. Masz na to moje słowo.




Superkrążownik „Hermes” z dywizji pancernej Flotylli Grunwalda poległ jako pierwsza jednostka wysokotonażowa.

Zgodnie z ogłoszeniem Myrtona na samym początku zaczęły wchodzić w Głębię statki cywilne. Plan okazał się o tyle skuteczny, że ereby czy Widma nie wchodziły za nimi w metaprzestrzeń, goniąc za znacznie większą zdobyczą. To, co odkryły w sektorze NGC 2243, okazało się posiadać sporą wartość. W większości Wypalonej Galaktyki tak liczne zgrupowania zostały już bądź co bądź unicestwione. Blady Król miał w tym wypadku o tyle ułatwione zadanie, że w niektórych sektorach trwały walki pomiędzy ludźmi a Obcymi – a przynajmniej działo się tak do niedawna. Teraz wszystkie mniej lub bardziej liczne floty ludzi, Obcych czy Maszyn były nie tylko rozproszone, ale i zdziesiątkowane. Pozbawione Synchronu czekały na swoją zagładę. Nawet sprawnie poruszający się po Galaktyce Konsensus zaczął gorączkowo wycofywać swe siły ku Granicy Galaktycznej. Apokalipsa Bladego Króla była niczym wybuch supernowej pożerającej Wypaloną Galaktykę.

Tym cenniejsze okazało się odnalezienie tych, którzy ośmielili się uciec przed zagładą kuchennymi drzwiami i schronić w zapomnianym kącie Galaktyki. Może właśnie ta wiedza spowodowała, że wokół zaczęły pojawiać się nowe echa głębinowe. Blady Zastęp aktywował pobliskie Kondukty, zamierzając przypieczętować zgubę ostatniej pełnoprawnej flotylli Wypalonej Galaktyki.

Paradoksalnie duża liczba erebów i Widm utrudniła nieco zadanie grimom. Mniejsze statki Bladego Króla pojawiły się w niemal każdym fragmencie Flotylli Grunwalda, a tym samym strzał z najpotężniejszych jednostek Bladości nie mógł być zbyt precyzyjny. Nie zmieniało to faktu, że snop Bladości uderzył i tak, nie przejmując się grupą Widm. I trafił w część uciekających okrętów cywilnych.

W grupie kilku wycieczkowców, transportów TransLinii czy sporej szarej jednostki Klanu Naukowego znajdował się też „Albatros” – ekskluzywny kosmiczny jacht. I to on ocalał jako jedyny, w zasadzie przez przypadek.

Ochronić spróbował go „Hermes”, rozpaczliwie ślący ku odległemu grimowi serie rakiet, plazm i rój much – federacyjnych myśliwców. Ale grim nie zwrócił na niego uwagi. Nie wystrzelił co prawda ponownie, ale ku superkrążownikowi poleciała dywizja ciężkich Widm pochodzących z Mrocznych Wieków – z okresu po upadku Imperium Galaktycznego, lecz jeszcze przed narodzinami Zjednoczenia. Wielkie, niechlujne okręty przypominały nieco jednostki Stripsów – latające, kosmiczne śmietniska. Pomimo pokrywających je fal pogłębinowych widać było wymalowane na pancerzach krzykliwe nazwy i krwiste emblematy. Unoszące się w przestrzeni żywe wraki były obrazem prawdziwej, postapokaliptycznej historii Wypalonej Galaktyki. I to one zadały decydujący cios.

Ku osłaniającemu statki „Hermesowi” poleciały przenoszone przez Widma głazy i fragmenty starego żeliwa, wykorzystywane niczym ładunek do kartaczy. Tym fizycznym pociskom udało się szybko osiągnąć odpowiednią prędkość i trafić wprost w cel – nadwyrężony Czernią erebów kadłub superkrążownika.

Efekt był taki, jakby „Hermes” zderzył się z innym statkiem. Jego rozłamaną powierzchnię pokryły płomienie i eksplozje, a wystrzelone kapsuły ratunkowe zostały szybko unicestwione w cichej eksplozji rdzenia.




Kolejną po Tsarze osobą, która szybko wykalkulowała, czym może skończyć się pozostanie na „Chwale”, był Tansky.

Przebywający na pokładzie „Wstążki” komputerowiec wspomagał proces synchronizacji statków Flotylli Grunwalda. Przynajmniej do czasu. Pozostawiając teraz za sobą zimno analitycznej stagnacji, nacisnął przycisk w Sercu i natychmiast zaczął wywoływać SI byłego doktora Harpago Jonesa.

Ostatnio wywołanie doktorka przysparzało nielichych kłopotów. Jak podejrzewał Hub, Harpago skumał się z Wolnymi Sztucznymi Inteligencjami. Sprawa niespecjalnie go dziwiła: w końcu Jones był wolny pomimo narzuconych przez Jedynego ograniczeń – a już na pewno odblokował się po wyciągnięciu go z apatii przez Myrtona. Tak czy owak, Harpago 2.0 przerzucał swoją świadomość na wewnętrzne spotkania WSI coraz częściej i coraz mniej czasu poświęcał na nadzorowanie pracy „Wstążki”. To ostatnie nieco przeszkadzało Tansky’emu, choć komputerowiec miał nadzieję, że dziwaczna programowa kopia mózgu doktorka wciąż bada nie tylko zagadnienie zastępczej sieci galaktycznej, ale i kwestię ślizgu głębinowego, który miał objąć teraz niemal siedemdziesiąt cztery procent Flotylli. W końcu kwestia powodzenia całej operacji zależała również od niego – nie tylko od Myrtona czy pracy Monsieura.

Niestety, doktor nie odpowiadał.

Hub przymknął oczy, które zdążyły odzyskać swoją zwykłą – choć nieco błękitnawą i martwą – barwę.

– Cudnie – chrząknął. Jego ręka powędrowała do pocerowanej kieszonki kombinezonu, ale rzecz jasna nie wyciągnęła żadnego neopeta. Tę przyjemność odebrał mu Zimny, ale odruch pozostał. – Nie to nie, doktorku. Nie to nie.

Na szczęście na Jonesie sprawa się nie kończyła. Hub dotknął klawiatury i na aktywowanym awaryjnie personalowym łączu niemal natychmiast wywołał Monsieura.

– Panie Pierwszy, Główny i Jedyny Mechaniku – wychrypiał, ze świstem wciągając powietrze do martwych płuc – mamy tu problem.

– Widzę – odmruknął siedzący w maszynowni „Chwały” Monsieur.

– Nie chodzi mi konkretnie o to gówno na zewnątrz. Chodzi mi o to, że wszyscy rozleźliście się gdzieś po „Chwale”, a powinniście być tutaj. Jesteś blisko „Wstążki”? – spytał Tansky.

– Powiedzmy.

– To bierz tyłek w troki i wracaj do skokowca. Trzeba ściągnąć wszystkich na pokład. „Chwała” to plagowy wabik na kłopoty. Jest za wielka. Jeśli Bladziak ma nieco oleju w głowie, to wykończy ją jako pierwszą.

– Bladziak? – spytał niepewnie Monsieur, ale Hub nie miał czasu na tłumaczenie żartu.

Przerwał połączenie i spróbował nawiązać kontakt z Erin Hakl. Nie był pewien, co się wydarzy, ale był pewien jednego. Tam gdzie była ona, musiał być i Myrton.




– Nie skoczą – stwierdził sucho generał Yusaku Godai, siedzący obok Symulatora Floty Ujemność, cyborga Waltera Dinge’a. – Nie dadzą rady. Czeka ich Kujo, zagłada. Chyba że im pomożesz.

Jego sugestia była logiczna. Flota Ujemność, dowodzona przez Dinge’a z pokładu krążownika „Jehannam”, była jedyną zaporą dla dopiero co przybyłych do sektora statków ludzi. A już na pewno stanowiła ostatnią osłonę rozklekotanego krążownika „Rozjemca” dowodzonego przez pułkownik Amę Tert.

Okrętowy eidolon, pełniący na „Jehannam” rolę SI, a także Symulatorzy statku potwierdzali czystość kalkulacji generała Godai. Zauważył to nawet sam Pierwszy Symulator Gnyp, kapitan jednostki.

– Tendencja spadkowa – powiedział teraz, zerkając czujnie na Dinge’a. Jako drugi po Walterze Strips stopnia alfa doskonale zdawał sobie sprawę nie tylko z rosnącego zagrożenia, ale i z możliwości jego uniknięcia.

Flota Ujemność była rozpatrywana jako wojskowa, ale Stripsowie niekoniecznie musieli podzielać zdanie Grunwalda, pomimo przekonania o jego „czystości w zarządzaniu programowym”. Z ludźmi łączyło ich przecież niewiele i choć byli zdolni do tak ludzkich gestów, jak przyjęcie na swoje pokłady załogi rozbitego superkrążownika „Mściciel” generała Yusaku Godai, to przecież czym innym była decyzja, która mogła zakończyć ich symulację.

Na monitorach i ekranach „Jehannam” widać było, że siły wroga może nie przeważają, ale są wyjątkowo trudne do eliminacji. Dwa wciąż jeszcze odległe grimy z wolna zbliżały się do Flotylli Grunwalda i nie trzeba było drobiazgowych analiz, by wiedzieć, co się stanie, gdy zyskają możliwość bardziej precyzyjnego ostrzału. Logicznym i koniecznym rozwiązaniem tej sytuacji była decyzja o natychmiastowym otworzeniu metaprzestrzeni w oparciu o dane udostępnione już przez admirała Grunwalda.

– Oni zginą – powtórzył spokojnie Godai. – Rozumiesz, co do ciebie mówię?

Symulator Floty Ujemność odwrócił się powoli w stronę generała. Jego głowa – a raczej to, co z niej zostało – przypominała maskę naciągniętą na podzespoły komputerowe. Przez chwilę dowodzący flotą Strips wyglądał jak Zimny Bladego Króla – mechaniczny, pokryty lodem i Głębią żywy trup. Ale jego oczy, w odróżnieniu od sług Bladości, pozostały żywe.

– Rozumiem – odpowiedział Walter Dinge.

Yusaku nie odezwał się więcej. Popatrzył tylko, jak Flota Ujemność wykonuje łagodny zwrot i naciera na zbitą falę Widm Bladego Zastępu.




Informację o tym, co się dzieje, Pinsleep Wise odebrała w prywatnej kwaterze kapitańskiej na pokładzie „Chwały”.

Po ostatnich wydarzeniach niechętnie, ale ze zrozumieniem przyjęła ochronę przydzieloną jej przez Sumsa. Od czasu spotkania z kolejnym z fanatycznych fanów Grunwalda – a po Tsarze trafiło się jeszcze dwóch – zdecydowała, że kwatera na superpancerniku jest o wiele bezpieczniejszym miejscem niż „Wstążka”. Owszem, nadal wpadała do skokowca, by „pomóc Hubowi”, ale nie miała ochoty siedzieć na statku otoczonym stałym wianuszkiem gapiów i oszołomów. Tu przynajmniej mogła odpocząć. Lub taką miała nadzieję. W każdym razie do momentu, w którym zrozumiała, że wariatów i fanatyków zastąpił jej stary dobry znajomy. Lód.

Kiedy skontaktował się z nią Tansky, drżała z zimna, usiłując wypić podgrzany fluid. Komputerowiec nie użył personalowego łącza i wyświetlił swój obraz na płaskim monitorze. Gdy go zobaczyła, Pin niemal wypuściła termokubek z zesztywniałych od zimna palców.

– Kiepsko wyglądasz, Wise – zauważył.

– I kto to mówi – odparowała.

– Wszystko u ciebie w porządku? – dopytał i Pinsleep wiedziała, że nie pyta przez grzeczność. Po wielu wspólnych przeżyciach cała załoga „Wstążki” nabrała szacunku do jej przeczuć. Dlatego pokręciła głową.

– Nie. Zimno mi.

– To mnie nie dziwi – uznał. – Jak pewnie wiesz, przybyła flota Bladego Króla.

– Przekazałam już wszystkie dane ekstrapolacyjne – przypomniała. – Te przygotowane na wypadek awaryjny przez Natriuma i dorzucone w „Brzytwie topielca” wektory skokowe z punktów zbornych. Teraz nic więcej nie zrobię... chyba że chcecie, żebym pokazała się w SNSO „Chwały”.

– Nie o to mi chodzi. Twoja obecność tam nie jest konieczna. Wręcz przeciwnie: chcę, żebyś natychmiast wróciła na „Wstążkę”. Erin, Monsieur i Myrton już tam idą. Jeśli Blady Król rozpieprzy „Chwałę”, a Grunwald będzie na pokładzie, stracimy nasz podstawowy atut. Na skokowcu mamy większe szanse. Choćby... w ślizgu głębinowym.

Znowu to samo, pomyślała. Jeszcze tu jesteśmy, a on już planuje ucieczkę. Przymknęła na sekundę oczy. Nie, nie powinna tak myśleć. Przetrwanie Myrtona oznacza przecież przetrwanie jego Flotylli. Tansky nie był może do końca człowiekiem, ale rozumiał to nawet on.

Jestem zmęczona, pomyślała. I paraliżuje mnie lód.

– Już idę – oznajmiła, odstawiając termokubek. Hub kiwnął głową i zniknął. Wise zebrała się w sobie, wstała i ruszyła do wyjścia.

Gdy tylko zamknęły się za nią drzwi, dopadła ją myśl, że już nigdy nie wróci do swojej kapitańskiej kwatery.




Siedzący w mocno uszkodzonej „Pensji” Delikatny zrozumiał, że zbliża się jego kres.

Zanim dotarł do punktu zbornego dzięki niefrasobliwemu uruchomieniu „Brzytwy” przez Łakomą, jego zielonkawa, przerobiona fregata oberwała – i to mocno. Wszystko przez to, że w trakcie potyczki z Konsensusem osłonił „Plagowca”, niszczyciela należącego do nie do końca normalnego kapitana Trzęsawki, członka Kościstej Bandery. Teraz usiłował dostać się tam, gdzie doleciał niszczyciel „Agentka” kapitan Sunshine i niewielkie kropki jego głębinowych myśliwców, pilotowanych przez trójkę jej najlepszych pilotek. Niestety, wiele wskazywało na to, że ich hersztowi definitywnie odbiło. Krwawy Nos i większa część Kościstej Bandery, zamiast zwiewać, postanowili walczyć z tym przybyłym znienacka bladym gównem!

– Wybacz, mistrzu, ale spieprzam – usłyszał dochodzący z głośnika konsoli nawigacyjnej spokojny głos Zony Si, zaprzyjaźnionej pilotki z ciężkiego, staroimperialnego myśliwca głębinowego „Poblask”, od lat współpracującego z „Pensją”. – Tego nie było w umowie.

– Si... – zaczął, ale urwał, zdając sobie sprawę, że ewentualne prośby nie mają najmniejszego sensu. Zona była może świetną pilotką, ale o jej zimnym podejściu do pracy krążyły prawdziwe legendy. – A rób sobie, co chcesz.

– Rozłączyła się... – podsumował niepotrzebnie Tiut, komputerowiec „Pensji”. – Odlatuje do eskadry Sunshine... Chyba zamierzają atakować te obce siły! „Agentka” już w nie pruje z plazmówki!

– Zona na pewno w nic pruć nie będzie – zauważył z niesmakiem Delikatny. – Kto jak kto, ale ona z pewnością zwieje. Calineczka?

– Nie przebijemy się na obrzeże tak, jak planowałam – oznajmiła słabym głosem drobna astrolokatorka. – Chyba źle zrobiliśmy, próbując uciec. Teraz wszystkie trasy przelotowe mam poblo...

Nie skończyła. Kolejny blady cios grimu zaledwie ich musnął, ale to wystarczyło. Delikatny ujrzał nagle światłość, która nie rozerwała kadłuba, a przekręciła go na nice, transformując jego ukochany statek w upiorną, martwą odwrotność. Otworzył usta do krzyku, ale jego wrzask zmieszał się z potępieńczym wyciem załogi dotkniętej przekleństwem Bladości.




Idący szybkim krokiem ku hangarowi Myrton zachwiał się nagle i byłby upadł, gdyby nie Erin. Hakl złapała go w ostatniej chwili. Spojrzała na niego z lękiem.

– Statki – powiedział. – Kolejny strzał z grimu... muszę natychmiast aktywować wszystkie pozostałe jednostki...

– Najpierw trafisz na „Wstążkę” – zdecydowała ostrym tonem i objęła go mocno w pasie. Musiała go niemal ciągnąć po posadzce superpancernika. Pancerniacy Próżni na wyraźne polecenie wystraszonego Fanilla zostali w SNSO, akurat wtedy, gdy okazali się naprawdę potrzebni... – No, już!

– Erin... – powiedział z lekkim wyrzutem, ale dał się poprowadzić. Kto jak kto, ale ona wiedziała świetnie, jak wiele kosztuje go stały imprint tak wielu statków. I co musi czuć, gdy któryś z nich ginie lub zostaje przerobiony na okręt Bladego Króla.

Przeszli w taki sposób kolejne trzydzieści metrów, gdy natknęli się na biegnącego ku hangarowi Monsieura w towarzystwie Pinsleep Wise. Najwidoczniej oboje posłuchali zalecenia Huba i zdecydowali się dołączyć do ewakuacji z superpancernika. Gdy Monsieur dostrzegł Grunwalda, natychmiast dobiegł i pomógł go poprowadzić, choć Myrton próbował go odepchnąć.

– Dam radę – syknął, ale Monsieur tylko prychnął. Myrton zmarszczył brwi.

– Ile? – spytał.

– Zmikrociłem prawie osiemdziesiąt procent statków – ogłosił mechanik z pewną dozą dumy. – Nie sam... kapitanowie szybko załapali, o co chodzi. Dasz radę przeprowadzić ślizg tylu jednostek?

– Nie wiem – powiedział szczerze Grunwald. – Mamy za mało czasu. Na razie robimy awaryjne skoki tak, jak przewidział Natrium.

– W porządku.

– A ty jak się czujesz, Pin? – spytał kapitan.

Astrolokatorka uśmiechnęła się słabo. Zimno nadal jej nie opuszczało, a teraz – gdy znajdowali się bliżej hangaru – nawet wzrosło.

– Średnio – przyznała. – A więc na „Wstążkę”? Jak za starych, dobrych czasów, co?

– Tak – przyznał Myrton. – Jak za starych, dobrych czasów...

Przyspieszyli. I zaraz stanęli, nie mogąc uwierzyć w to, co wyświetliły nagle wszystkie holoemitery „Chwały”.

– Jared? – wyszeptał zdumiony Grunwald.




– Do wszystkich jednostek Flotylli Grunwalda – ogłosił twardym głosem wpatrzony w nadajnik holo Piecky Tip. – Zalecam natychmiastowe przesunięcie w sektory sześć, osiem i dwadzieścia cztery. Powtarzam: sektory sześć, osiem i dwadzieścia cztery. Wystrzelimy z Broni. Powtarzam: wystrzelimy z Broni. Odsuńcie się jak najdalej od grimu!

– Poszło – potwierdziła słabym głosem Fibonaccia, zamykając połączenie. – Może być z opóźnieniem... nie ma już przecież Synchronu. Piecky...

– Tak?

– Jesteś tego pewny? Jeśli użyjemy Broni, wszystkie siły Nieodwracalnego skupią się na nas... Teraz mamy szansę uciec. Jesteśmy jeszcze daleko.

– Wiem – powiedział. Odwrócił się tak, by ujrzała jego piękną, maszynową twarz. – Ale chcę się przekonać.

– Przekonać? O czym?

– Czy pozostałem człowiekiem – odparł.

Nastoletnia Czwórka nie odpowiedziała. Kiwnęła lekko głową i zaczęła wydawać polecenia oczekującemu na rozkazy Newtonowi.




Patrząc z perspektywy umożliwiającej objęcie całości konfliktu, bitwa w sektorze NGC 2243 nie była bitwą. Wyglądała raczej na rzeź.

Przybyłe za maruderami Flotylli Grunwalda Kondukty Bladego Zastępu były tylko dwa – i to niezbyt liczne – lecz ich przewaga szybko stała się zauważalna. Roje erebów wniknęły pomiędzy niefrasobliwie skupioną flotę i zasypały ją uderzeniami Ciemności, podczas gdy Widma związały walką mniejsze jednostki, nie licząc chwilowej, dziwnie nieprzemyślanej kumulacji ataków na fragmenty dywizji pancernej. Wyglądało na to, że siły Bladego Króla nie posiadają żadnego planu. Latały chaotycznie, wybierając cele na pozór przypadkowo – niczym niesforne dziecko znudzone rozsypanymi zabawkami. Brakowało tu logiki i celu, które mógł wprowadzić tylko jeden z Heroldów Bladości. Gdyby tutaj był, z pewnością walka już by się skończyła, a tak wielu ludzkim jednostkom udało się zbiec. Te, które miały szczęście wejść już w metaprzestrzeń, rozpoczynały serię wcześniej zaprogramowanych w „Brzytwie” skoków synchronicznych, mających na celu zgubienie przeciwnika. Nat nie przewidział tylko, że siły wroga mogą śledzić i atakować statki w samej Głębi. Na szczęście dowodzące grimami Blade Dzieci nie były zainteresowane takim rozwiązaniem. Widziały wyłącznie jedno: zgromadzoną flotę, którą trzeba było obrócić w nicość.

Tym większym ciosem musiał być dla nich nieprzewidziany odwet.

Wielka geometria Maszyn wystrzeliła z Broni w momencie, gdy pierwszy z grimów zbliżył się nieco do zastraszonej Flotylli Grunwalda. Być może planował zadać cios w samo jej pancerne serce, ale nie było mu to dane. Potworna moc Broni zgniotła go i rozerwała Wypaleniem Punktowym, które nagle pojawiło się w sektorze niczym wyrwa w realnej przestrzeni.

Tchnienie Bladego Króla, powstałe po zniszczeniu jego flagowej jednostki, musnęło tylko obrzeże Flotylli Grunwalda. Te ze statków, które miały nieszczęście znaleźć się w jego fali, przemieniały się w rozpadające ze starości wraki, a obecne w nich załogi przekształcały się w proch.

Atak nagle ustał. Ereby przestały strzelać i kilka z nich udało się strącić. Widma zamarły. Kondukt Bladego Zastępu zastygł, jakby nie mógł otrząsnąć się z szoku.

A potem drugi, niemal trzydziestokilometrowy grim obrócił się wolno ku hiperboloidzie Maszyn.

– Zainteresował się – szepnęła wpatrzona w Emitery Danych Fibonaccia.




Cios zadany grimowi umożliwił szybszą ewakuację statków cywilnych. I tak w Głębię zaczęły uciekać wojskowe jednostki Flotylli Grunwalda.

Zgodnie z założeniem dywizja pancerna miała odlecieć jako ostatnia. Siła jej ognia mogła ochronić te z krążowników, niszczycieli czy fregat, które były bardziej narażone na ataki w zwarciu. Nat nie mógł może przewidzieć efektu ataków grimów, ale w pierwotnych planach zakładał, że duża część ludzkich sił będzie atakowana przez statki zbliżone do nich tonażem – a w ostateczności zetknie się ze Skażeniem Pierwszego Stopnia. Planując całą operację Łowcy, skupiał się przecież na taktyce sił Konsensusu, nie Bladego Zastępu.

Chwilowy chaos wywołany eksplozją grimu sprawił wszakże, że ucieczka zaczęła mieć szanse powodzenia.

Zmniejszona atakami Bladego Króla o jedną trzecią Flota Ujemność odnotowała nagle serię sukcesów – przynajmniej jeśli chodziło o niszczenie Widm. Wyglądało na to, że te siły Bladości da się pokonać podobnie jak zwykłe statki, choć z większym trudem. Na ereby działała skomasowana siła ognia, choć ich moc grawitacyjna chroniła je o wiele lepiej niż pole magnetyczne. Teraz jednak szala przechyliła się nieco na stronę ludzi – i analityczne umysły Stripsów zaczęły wyliczać procentowy poziom nadziei.

Niestety, była to nadzieja płonna.

Powstałe w sektorze Wypalenie rosło niczym kosmiczny wybuch. Ludzkie jednostki uciekały od niego na oślep, ale erupcja zniszczenia już stygła. Nici Zepsucia wystrzeliły na wszystkie strony niczym czarne rzeki, lecz było to Wypalenie Punktowe, nie Otwarte, więc traciły z wolna swą moc. Ale to nie miało już znaczenia. Coś zakotłowało się bowiem w jądrze Wypalenia i zafalowało Głębią, po czym w sektorze objawiło się nowe, olbrzymie Widmo.

Niczym wyplute przez gwiazdy przekleństwo, do sektora przybyła sama „Gwiazda Zaranna”, dowodzona przez Potępionego Herolda Bladego Króla.




Dowodząca „Rozjemcą” pułkownik Ama Tert dostrzegła to jako pierwsza.

Jej uszkodzony – choć może nie tak poważnie jak „Słoneczna Panna” podpułkownik Betty Willingham – krążownik przyjął na siebie serię ciosów ze strony erebów, ale nagle został oszczędzony. Atak ustał wraz z przybyciem „Gwiazdy Zarannej”.

– Zostawiają nas – ogłosił ochryple chory na pogłębinówkę porucznik Gniazdowski.

– Mam przestrzeń do skoku – dorzuciła szybko astrolokatorka Till. – Przekazuję do Serca.

– Pani kapitan, czy mam ustawiać licznik? – zapytał siedzący w Sercu komputerowiec Sylv.

– Czekaj – powstrzymała go Tert. – Coś się dzieje.

– Pani kapitan... – zaczął Gniazdowski, ale Ama wskazała na zmianę w wyświetlonym holo.

– Przestali strzelać – powiedziała. – To wielkie Widmo przyspiesza w kierunku dywizji pancernej. Ronja?

– Tak? – spytała SI.

– Analiza sytuacyjna.

– Istnieje siedemdziesięciopięcioprocentowe prawdopodobieństwo aktywowania liczników dywizji pancernej – oznajmiła potargana holograficzna dziewczynka. – Istnieje także ponad sześćdziesiąt siedem procent szans, że „Gwiazda Zaranna” zamierza użyć Broni i utworzyć Wypalenie w środku zgrupowania Flotylli Grunwalda. Jego zaistnienie umożliwi nie tylko przypieczętowanie zwycięstwa sił Nieodwracalnego, ale i szybsze przybycie kolejnych jednostek wroga.

– Zamierza użyć Broni? – nie zrozumiała Tert.

– Obecne we Flotylli Grunwalda Wolne Sztuczne Inteligencje przekazują, że to Widmo jest byłym okrętem ludzkości klasy Tytan, wyposażonym w eksperymentalną nową wersję Broni – odpowiedziała szybko Ronja. – Najprawdopodobniej jednostka ta została przejęta przez Bladego Króla. I z tego, co widzę, rozpoczęła już dogłębne skanowanie otoczenia dywizji pancernej.

Ama zbladła.

– Nie uruchamiać licznika – rozkazała. – Ronja? Natychmiast przekaż swoje uwagi do WSI, Floty Ujemność i wszystkich jednostek w sektorze. Poruczniku Gniazdowski?

– Tak, pani kapitan?

– Proszę ustawić wektor zbliżenia na „Gwiazdę Zaranną”. Prędkość maksymalna.

– Tak jest – odpowiedział po chwili pierwszy pilot „Rozjemcy”. Nikt nie dodał niczego więcej. Wszyscy wiedzieli, że nie mają najmniejszych szans w starciu z kolosalnym Widmem.

Chyba że je staranują.




Nie mogli wystrzelić od razu.

Ponowny strzał z Broni wymagał czasu, a tego akurat im brakowało. Zbliżał się ku nim grim i po raz pierwszy w swej maszynowej egzystencji Fibonaccia poczuła lęk na myśl o zakończeniu istnienia. Czekając w spectrum i patrząc na Emitery Danych, nagle, zupełnie instynktownie, złapała za dłoń siedzący obok niej maszynowy surogat. Piecky Tip odwzajemnił uścisk.

– Betty – powiedział.

Nastoletnia Czwórka kiwnęła głową i uruchomiła połączenie z holowaną przez geometrię „Słoneczną Panną”. Zatrzeszczało i ujrzeli holo niewielkiego blond aniołka.

– Pani kapitan – odezwał się Tip – są małe szanse, że dotrzemy do lokalizacji skokowej.

– Rozumiem. – Willingham kiwnęła, patrząc czujnie na nieznaną sobie Maszynę o wyglądzie Jareda. Widać było, że stara się sobie przypomnieć, skąd zna tę piękną twarz. – Dziękuję za szczerość.

– Chyba szykują się do wystrzału – oznajmiła Fibonaccia. – Nie jesteśmy w stanie zanalizować wymian energetycznych na tej jednostce...

– Jeśli tak, to dlaczego ustawiają się bokiem? – zdziwiła się Betty.

– Nie rozumiem... – Piecky zmarszczył brwi, ale uwaga kapitan Willingham była jak najbardziej na miejscu. Tuż po przybyciu „Gwiazdy Zarannej” drugi grim zmienił swoje położenie tak, jakby zrezygnował nagle ze strzału zemsty i planował skierować się w inne miejsce.

– Analiza w toku – ogłosił Newton. – Przyjęcie danych od SI Ronja. Wyliczenie prawdopodobieństwa celów...

– Tam – wskazał Piecky. Na Emiterze Danych jedna z odległych jednostek znacząco przyspieszyła. – To „Rozjemca”. Kierują się na to nowe, wielkie Widmo... „Gwiazdę Zaranną”? – doczytał wyświetloną nagle specyfikację. – Czy Ama oszalała...?

– Nie – zaprzeczyła Fibonaccia. – Jeśli to „Gwiazda”, to użyje Broni w sercu floty. A Broń ma o wiele większy zasięg niż grim.

– Newton – odezwał się Piecky – musimy odciągnąć uwagę od „Rozjemcy”. Odepnij „Słoneczną Pannę” z falownika i daj cały ciąg na grim...

– Fibonaccio? – spytała niepewnie okrętowa SI.

– Zrób to – potwierdziła nastoletnia Czwórka.




W zasadzie wszystko mogłoby potoczyć się inaczej. Ale ich los został przypieczętowany w momencie, gdy Ama Tert podjęła decyzję, by zniszczyć „Gwiazdę Zaranną”. I w chwili, gdy geometria Maszyn postanowiła zaatakować celujący w „Rozjemcę” grim i tym samym znacząco opóźnić jego reakcję. A także w czasie, gdy cyborg Walter Dinge zdecydował o ochronie ludzkich statków i gdy Johnny Osiem nagle, na przekór samemu sobie, uznał, że Koścista Bandera zostanie bohaterską gwardią.

Dzięki owym decyzjom mogli nie tylko ocalić flotę, ale i zadać dotkliwy cios Blademu Zastępowi. Problem polegał jednak na tym, że nie mieli pojęcia, o co tak naprawdę toczy się gra. A dokładniej, jak bardzo zmieniła się jej stawka po przybyciu Herolda Bladego Króla.

Lecąca ku Flotylli Grunwalda „Gwiazda Zaranna” nagle zwolniła, ustawiając się w żądanej przez niego odległości. A potem obok hangaru „Chwały” i oczekującej „Wstążki” otworzyła się kula mikrogłębi.

Myrton Grunwald zauważył ją pierwszy. I natychmiast zrozumiał. Odwrócił się w stronę Wise.

– Pinsleep! – krzyknął. – Za mnie!

Ale było już za późno.

Potępiony objawił się w mikrogłębi nagle, niczym uderzenie gromu. Prowadząca do hangaru posadzka w sekundę pokryła się rozpryśniętym lodem. Moc Głębi uderzyła chłodem i apoteozą Białego Szumu, niemal ścinając ich z nóg.

Erin krzyknęła. Jej krzyk wydał się wszakże bardzo cichy, przytłumiony przez zew otwartej kuli. Upiór przeszedł kilka szybkich kroków, ciągnąc za sobą pogłębinowe pasmo. Wyglądał tak, jakby kompletnie nie przejmował się zebranymi. W dłoni trzymał zabraną z „Gwiazdy” stazową uprząż z iniektorem Białej Pleśni.

Wystarczyło kilka sekund, by doszedł do stojącej jak słup soli, sparaliżowanej Wise. Nie odzywając się nawet słowem, bez ceregieli odepchnął Grunwalda i próbującego go powstrzymać Monsieura. Hakl odrzucił na kilka metrów. Chwilę później chwycił Pinsleep i podał jej stazę.

Dziewczyna próbowała się wyrwać, ale zamarła. Biała Pleśń zadziałała na nią tak jak zwykle – niemal natychmiastowo.

– Stój! – krzyknął Myrton.

Potępiony nie raczył nawet na niego spojrzeć. Odwrócił się i wszedł w kulę mikrogłębi razem z zestazowaną Wise. Zniknął.

Wszystko to trwało zaledwie kilka sekund. Ale, ku przerażeniu zebranych, nie był to wcale koniec.

Z posadzki podniósł się odepchnięty przez Herolda Monsieur. Stanął, patrząc na gasnącą z wolna kulę mikrogłębi. Oddychał ciężko – jakby zadany mu cios na moment zatrzymał pracę serca. A potem pobiegł ku kuli, skoczył i zanurzył się w Głębi.




Pięć potwornie długich sekund później Widmo „Gwiazdy Zarannej” otworzyło metaprzestrzeń. Lecący ku niemu „Rozjemca” napotkał tylko na głębinowe echo. Nie było jednak czasu, by tłumaczyć dziwaczne posunięcie Bladości. Liczniki kończyły swą pracę. Flotylla Grunwalda masowo wchodziła w Głębię.

Przetrwali.





Ujrzą wówczas cień – a będzie on cieniem cierpienia. Wezwaniem spoza czasu i krzykiem rozpaczy. Tak zrozumieją swe przeznaczenie i los, który był im dany od wieków przez Bladego Króla. Dlatego skłonią się przed nim w nadziei na ocalenie. Ale nie będzie ratunku. Nie można negocjować z nicością.


Kroniki Klanu Naukowego,

Proroctwa i legendy galaktyczne





Ściągał ich grim.

Świadomość, że tak właśnie jest, uderzyła w Kirke Bloom z zimną, lodowatą pewnością. I na dłuższą chwilę zamroziła jej wolę.

Nawet jako Blada Księżna nie do końca zdawała sobie sprawę z posunięć obecnych w Zwierzchności grimów. Jej celem – tak jak każdego z Heroldów – było wprowadzenie pewnej logiki do chaotycznych ruchów Bladego Zastępu.

Od samego początku było wiadomo, że Blady Król nie przejmuje się taktyką. Ze strategicznego punktu widzenia jego posunięcia nie miały większego sensu. Ruchy Bladego Zastępu przypominały ataki drapieżnika, który nie musi przejmować się skomplikowanymi reakcjami pożeranych płotek. Armady Bladego Króla były na to zbyt wielkie, a ich jedyne realne zagrożenie – Broń Maszyn – zbyt rozproszona po Wypalonej Galaktyce. Likwidacją wyposażonych w nią geometrii zajął się wszakże Legion, którego zadanie – dzięki utracie przez Maszyny Synchronu i Jedności – było znacznie ułatwione. O wiele więcej musiała więc robić Kirke – tak samo jak Potępiony. Obcy posiadali bowiem swój własny system lokalizacyjno-komunikacyjny, a rasa ludzka wykazywała wyjątkową odporność na likwidację.

Pomijając wszakże fakt samej strategii Bladego Zastępu – czy raczej jej braku – kompletną zagadką pozostawała kwestia motywacji grimów. Flagowe jednostki Bladego Króla, dowodzone przez Blade Dzieci, nie przystawały do żadnej logicznej koncepcji prowadzenia wojny. Owszem, towarzyszyły Widmom i erebom, lecz ich posunięcia nie były do końca zrozumiałe. Z pewnością grimy tolerowały Bladą Księżną – tak jak każdego z Heroldów – lecz na tolerowaniu się kończyło. Potężne okręty – niektóre klasy Gargantua, czyli przekraczającej i siedemdziesiąt kilometrów długości – zdawały się nie myśleć strategicznie. Uderzały Bladością – martwym, zimnym snopem przepalonego światła – lecz trudno było powiedzieć, jaki będzie efekt owego ciosu. Ów trupi snop mógł niszczyć, ale i przekształcić wroga w strukturę widmową, co potrafiły też niektóre z Widm. Bladość działała tak zarówno w przypadku okrętów, jak i planet – lecz Blade Dzieci zdawały się nie przejmować wynikiem takiego ostrzału. Bywało też, że grim z niewiadomych przyczyn opuszczał pole walki, wchodząc w Głębię. Upiorne okręty zdawały się więc towarzyszyć tylko wyrwanym z czerni Zwierzchnościom niczym spokojni i martwi strażnicy Bladego Króla.

A teraz – po raz pierwszy, od kiedy Kirke Bloom została Bladą Księżną – wykazały wyraźne zainteresowanie jej poczynaniami. I wszystko wskazywało na to, że zamierzają doprowadzić do jej przesłuchania.

– Ile mamy czasu? – szepnął Tartus Fim.

– Niewiele – odpowiedział dziwnie martwo Gam 2.0. – Ciotka i ja pracujemy nad odblokowaniem „Ciemnego Kryształu”, ale...

– Nie róbcie tego – przerwała mu Kirke. – To tylko pogorszy sytuację. Jeśli Blade Dzieci zauważą, że próbujemy się wymknąć, zniszczą nas.

– Nie odstąpimy – zauważył zupełnie po ludzku Namaszczony Despectum.

– Dzięki – skrzywiła się Bloom – ale to nie jest konieczne. Nie wiem, czego ode mnie oczekiwaliście, ale jesteśmy w dupie. I to delikatnie mówiąc. Dlatego jeśli możecie się jakoś odczepić od „Ciemnego Kryształu” i wejść w Głębię, to lepiej to zróbcie.

– Może mogliby zabrać nas ze sobą... – zauważył Fim. Ale Pomazaniec przekrzywił tylko głowę, by po chwili przecząco nią pokręcić.

– Są też przyblokowani – rzucił Gam. – Niespodzianka.

– Szkoda – powiedziała Kirke. – Może to byłoby jakieś wyjście. Lepiej, by „Ciemny Kryształ” znalazł się jak najdalej od jednostek Bladego Króla. Wolałabym uniknąć eksplozji.

– Smutek odejścia – potwierdziła przysłuchująca się wymianie zdań Mała.

– Nie za bardzo rozumiem... – Tartus zmarszczył brwi.

– Rozpad kształtu – wyjaśniła Pokraka, wskazując na osmalony ślad na posadzce statku: jedyną pozostałość po zastrzeleniu baronowej Sepetes. Elohim zmarszczyła brwi, by po chwili, ku zaskoczeniu zebranych, odezwać się głosem Zimnej: – Nie masz prawa istnieć! Och, błogosławiona Bladości! Nie istniejesz! Ty nie istniejesz!

– Nie wiedziałem, że tak potrafi... – wymamrotał zdumiony Fim. – Mała? Co chcesz przez to powiedzieć?

– Blasphemia – wyjaśniła spokojnie Pokraka, pokazując na Gama i później na otoczenie mostka. – Bluźnierstwo.

– Chodzi o mnie? – spytał Gam. Ale Kirke pokręciła głową.

– Nie – zaprzeczyła. – Rozmawialiśmy już o tym, Tartus. Andy wspominała, że zbyt dokładne poznanie „Ciemnego Kryształu” przez siły zewnętrzne doprowadzi do jego eksplozji. Uznała pewnie, że to jakaś forma zabezpieczenia przed technologią nadświetlną. To w końcu statek, którego nie ma, a sama prędkość nadświetlna też nie powinna istnieć.

– Nieco to niejasne – wtrąciło holo niedoszłego Strażnika. Bloom wzruszyła ramionami.

– Nie twierdzę, że to rozumiem, ale sami widzieliście, jak baronowa zareagowała na Gama czy Pazur. Jak myślicie, co stanie się ze statkiem? To i tak cud, że po jego nietypowej konstrukcji od razu nie zauważyli, że coś jest nie tak...

– Pomiędzy starymi Widmami są znacznie dziwniejsze jednostki – wtrącił Fim.

– I pewnie to nas uratowało – przyznała Kirke. – Cokolwiek się w każdym razie stanie, nie możemy dopuścić, by Blade Dzieci zauważyły, czym naprawdę jest... bądź nie jest nasz statek. Nie licząc samego Gama. Słyszałeś, Gam? Musisz wejść w system, jak Ciotka. Blade Dzieci nie mogą cię zobaczyć.

– Sądzę, że to w obecnej chwili nasz najmniejszy problem – powiedział martwo Tartus, wskazując na neoszybę.

Za przezroczystą taflą nanitowego szkła rozpościerała się ponura panorama grimu.

Wcześniej widzieli go najwyżej z daleka – tak jak każdy, kto zetknął się z flagowym okrętem Bladego Króla. Z odległej perspektywy dało się zauważyć mroczną architekturę wież, empor i archikatedr o ciemnych, pustych oknach, spowitych odłamami prastarego lodu. Ale teraz, gdy gigantyczny okręt zasłonił im pole widzenia, nawet elektryczne rozbłyski na powierzchni zaczęły wyglądać na poszarpane rzeki potężnych wyładowań.

– Amissa. Stracony – szepnęła Pokraka.

– Tak – zgodziła się równie cicho Bloom.

W miarę jak „Ciemny Kryształ” i Forteca Empireum zbliżały się do powierzchni grimu, można było dostrzec, jak wiele przestrzeni jest pomiędzy jego olbrzymimi budowlami. Patrzyli na miasto, które śmiało można było nazwać miastem umarłych – po jego pustych placach i skrytych w cieniu budowli promenadach nie kroczył chyba nikt lub tak się im z początku zdawało. Widzieli całe połacie monumentalnych labiryntów, wyglądających jak piekielne, niemożliwe do pojęcia konstrukcje, i rozpostarte królestwa iglic z niby-mostami i przepaściami, które z bliska coraz bardziej wyglądały na naturalne kaniony, rany w cierpiącym kadłubie. Ale nie były to koniec, a początek. Coś trwało w tej uformowanej w czarną formę przestrzeni – coś pomiędzy, skryte w cieniu i samo będące cieniem, puste zarazem i pełne, inteligentne i zwierzęce: coś, co wymykało się racjonalnemu poznaniu. Widzieli chyba sylwetki, ale nie mieli pewności, czy są to postacie ludzkie – wielkie i mniejsze, w jakiś sposób odpychające; mózg łączył kształty, lecz brakowało im spójności.

– Nie chcę tam lądować, dzióbku... – wymamrotała nagle wyświetlona Ciotka. – Nie chcę!

– Wszystko będzie dobrze – oznajmiła chrapliwie Kirke, sama nie wierząc w to, co mówi. – Fim? Czy możesz schować gdzieś kota? Sepetes nie zaatakowała go bez powodu...

– Dobrze.

– Gam?

– Tak? – spytał Gwardzista Cesarstwa, wpatrzony z wyraźnym zdumieniem w rozpościerający się przed nimi potworny krajobraz.

– Nie pokazuj się już... proszę – powiedziała Bloom i holo egoskanu oderwało nagle wzrok od neoszyby. Był to tylko gest, Gam nie patrzył przecież wyrysowanymi światłem oczami, lecz to jej wystarczyło. Echo człowieka, którego znała tak dawno i zarazem tak blisko, skinęło lekko głową i odeszło. Gam zniknął.

Lądowali.




Z początku nie widzieli nic prócz ciemności.

Przestrzeń za neoszybą „Ciemnego Kryształu” była pozbawioną gwiazd czernią: przytłaczającą, pełną Białego Szumu. Dźwięk pradawnego trzasku docierał do nich mimo kadłuba i rozprzestrzeniał się w monitorach i konsoli, dobiegał z głośników. A potem dostrzegli rozbłysk.

Musiało to być jedno z wyładowań zepsutego błękitu, ale dzięki niemu ujrzeli wreszcie przestronne, wypełnione pęknięciami lądowisko i wiszące nad nim, wysokie kształty. Były to piramidy, mauzolea i wieże – niby ludzkie, a jednak dziwnie obce konstrukcje, twarde i lśniące niczym zakrzepły mrok. Z tej odległości widać było lodowe skorupy i odłamy bardzo podobne do lodu Empireum – jedyny naturalny element w tej opustoszałej metropolii. Doleciał do nich także huk uderzenia – potwierdzenie istnienia atmosfery, zweryfikowane zresztą zaraz przez Ciotkę.

– Da się przeżyć – wybąkał zaskoczony Tartus. – Jest niemal pierwotna. Musi tam być coś w rodzaju Wież Atmosferycznych... Powinniśmy w każdym razie obejść się bez próżniówek, przy automatycznej korekcie personalowej i włączonej blokadzie na mikroorganizmy i wirusy...

– Wirusy? – nie zrozumiała Bloom.

– Jeśli jest tam atmosfera, może być i życie.

– Nie tu – zaprzeczyła Kirke. – A przynajmniej nie takie, jak myślisz... Ta atmosfera jest z mojego powodu – wyjaśniła. – Podobnie było na „Klątwie”. Uruchomiono wtedy generatory tlenowe. Uznano pewnie, że Blada Księżna będzie skuteczniejsza, jeśli zachowa w sobie życie... a nie stanie się Zmarłą czy Zimną. A jeśli mogę tu oddychać, to łatwo zrozumieć czemu. Mam wyjść na zewnątrz.

– Nie, skarbuniu... – pisnęła wystraszona Ciotka. Tartus nie odpowiedział. Patrzył tylko na byłą genohakerkę, która na przekór sytuacji usiłowała się uśmiechnąć.

– Musicie pozostać na „Ciemnym Krysztale” – powiedziała. – Tak będzie lepiej. Spróbuję być z wami na łączu... Nie wiem, czy personalowe zadziała bez Synchronu... Powinno coś w każdym razie złapać przy ograniczonej odległości.

– I co jeszcze powiesz? – zainteresował się Tartus, ale Bloom nie wyczuła ironii.

– Jeśli stwierdzę, że jest bardzo źle, musicie spróbować uciec – kontynuowała. – Może być też i tak, że uda mi się ich zmylić lub wynegocjować wasze odejście. Wtedy...

– Skończyłaś? – przerwał jej obcesowo handlarz.

– Fim...

– Nie zamierzam cię zostawiać – odparł spokojnie Tartus. – Raz się na to zgodziłem i wystarczy. Ten cały... sympatyczny gość zostanie z Małą. – Chrząknął, machając ręką w stronę Pomazańca. – Przypilnujesz jej, co? Przystojniaku?

– Fim... – odezwała się Pokraka dziwnie zbolałym głosem. – Fim...

– Z nim będziesz bezpieczniejsza – wychrypiał handlarz.

– Nie gadaj głupot, Tartus – skrzywiła się Kirke. – Nigdzie nie pójdziesz. Mała także nie.

– A co innego mamy zrobić? Siedzieć tu i czekać na śmierć? – skrzywił się Fim. – Jesteś pewna, że grim pozwoli nam uciec? Nie wiemy nawet, czy „Ciemny Kryształ” będzie zdolny aktywować nadświetlną. Bardziej pewne jest to, że zestrzelą nas od razu, kiedy wyjdziesz. Co stoi im na przeszkodzie, by rozwalić twój transport, skoro już cię dorwali? Z tobą jesteśmy bezpieczniejsi.

– Nie zrobią tego... – zaczęła, ale wówczas ponownie uderzył grom i słowa zamarły jej na ustach.

Za neoszybą nagle, w jednym uderzeniu serca, dostrzegli swe pierwsze Blade Dziecko.

Istota była olbrzymia – musiała mieć około dwustu metrów wysokości – i tylko częściowo przypominała człowieka. W rozbłysku błękitnawego, zimnego światła dostrzegli słaniającą się lekko, niby kobiecą, nieforemną postać o długich kończynach i pomarszczonej, trupiej twarzy – podobnej do ludzkiej, lecz dziwnie wykręconej i poranionej, o ślepych oczodołach. Na moment zapadła ciemność, lecz błysnęło ponownie i ujrzeli, że istota uderza monstrualnym bokiem o jeden z ciemnych słupów, jakby nie dostrzegła go na swej drodze, i cofa się bezwładnie, oszołomiona niespodziewanym ciosem. I to wtedy u jej stóp dostrzegli coś jeszcze – grupę mniejszych, rozbieganych dziwnie sylwetek, kompletnie już nieludzkich, zdeformowanych i sinych, które dreptały wokół niczym zagubiona, półprzytomna świta budzącego obrzydzenie giganta. A potem światło zagasło.

– To z nimi chcesz rozmawiać? – wymamrotał Tartus Fim.

– Prodiderat – oznajmił nieoczekiwanie Namaszczony. – Zdradzeni. Zdrada Bladego Króla. Obiecano im Dominium. Obiecano im Bezkres.

– Bezkres? – nie zrozumiała Kirke.

– Chyba chodzi o te legendy z Bladym Królem, dzióbku – powiedziała Ciotka. – Jeśli to prodideraci, to ja wiem, o co chodzi. Mam wpisy. Chwileczkę...

– Nie sądzę, żeby był na to... – zaczął Fim, ale zwichrowana SI już deklamowała:

– Prodiderates – oznajmiła Ciotka. – Zdradzeni. Według Legendy o Bladym Królu istoty, którym obiecano władzę w świecie mającym się narodzić. W zamian za chwałę miały wspomóc Nadwiecznego w zagładzie wszystkiego, co istnieje.

– Nie otrzymali jej, tak? – spytała Bloom. Za neoszybą wciąż trwała czerń, lecz wzrok powoli przyzwyczajał się do ciemności. Patrząca w nią Kirke nagle zapragnęła, by nie uderzył już kolejny grom i by powierzchni grimu nie rozpaliło nagle splugawione światło. Nie zmieniało to faktu, że wyczuwała owo poruszenie, które rozgrywało się pomiędzy mrocznymi, zimnymi monolitami.

Zadrżała lekko – z trudnego do opanowania lęku i obrzydzenia.

– Nie – przyznała SI. – Po dokonaniu pierwszego zniszczenia zostali zdradzeni z powodu swej największej słabości. To wszystko. Nie wiązałam ich przedtem z Bladymi Dziećmi... nie było wzmianki o tym, że tak się nazywają... Przepraszam cię, kochanie.

– Co to znowu była za „słabość”? – spytał niepewnie Tartus. – Nie wyglądają na słabowitych...

– Nie jestem pewna – powiedziała Ciotka – ale analizując dane na temat Bladego Króla, można założyć, że chodzi o sam fakt ich istnienia.

– Istnienia? Istnienie ma być słabością? Nieco to... po... khem... poplątane.

– Tak, dziób... handlarzu Fimie – poprawiła się szybko Ciotka. – Ze spisów wynika, że żyli poza czasem, w ciemności, przed powstaniem Wszechświata. Niemniej jednak istnieli. A każda logiczna analiza danych wskazuje na to, że Nadwieczny nie przepada za jakimkolwiek istnieniem.

– No i pięknie – skwitował słabym głosem handlarz.

– Może udałoby się to wykorzystać... – powiedziała Bloom, ale zanim udało się jej rozwinąć myśl, czerń za neoszybą „Ciemnego Kryształu” zniknęła na dobre.

Okolicę wielkiego lądowiska z wolna, niczym ślamazarny wybuch, wypełniała ciemna szarość.

Nie było to światło, lecz zaburzenie w ciemności, powidok blasku, negatyw bladego cienia. Nie wiedzieć czemu owa szara mgła wydała się im bardziej niepokojąca niż wcześniejsza czerń – może dlatego, że dzięki jej światłu dostrzegli nagle kolejne konstrukcje i archikatedry grimu – ciągnące się po horyzont, spowite Głębią monumenty i kaplice. W oknach tych krzywych, wielkich budowli można było ujrzeć Blade Dzieci różnej wielkości i rodzaju – począwszy od sylwetek przypominających nieco ludzkie, po rozmaite wariacje i wynaturzenia rodem z koszmaru.

Niektóre wyglądały na spokojne i stały pozornie nieruchomo, w stanie zagadkowego stuporu, inne zdawały się nie tyle rozbiegane i żywe, co wstrząsane paroksyzmami niezrozumiałego bólu i jakby mechanicznego zrywu. Ale nie one przerażały zebranych. Gdzieś tam, w oddali, w otchłaniach okrętu Bladego Króla, czaiło się coś jeszcze: bezkształtne, obłąkane formy pozbawione wzroku – stare i złe, choć samo zło było tu tylko martwym pojęciem nieprzystającym do natury tych istot. Owi najstarsi z prodideratów spinali się w całość z wielką maszynerią grimu – na przekór swym pragnieniom i żądzom, w niewoli i wyzwoleniu Bladego Króla.

– Kirke – szepnął Tartus Fim – nie możesz tam wyjść...

Ale decyzja nie należała już do Bladej Księżnej.

Tuż pod najbliższą iglicą, obok poszarpanego ze starości ciemnego mostu ciągnącego się ku jakiejś ginącej w czerni kolumnie, kroczył Wysłannik Bladych Dzieci. To, kim jest, zrozumieli od razu: wiedza dotarła do nich nagle, ciężka i lepka, w trzasku Białego Szumu. Tylko Mała Elohim jęknęła cicho, zupełnie jak ludzkie dziecko, i poszukała śliskiej od potu ręki Tartusa, którą ścisnęła tak mocno, że handlarzowi zbielały palce. Fim nie zareagował. Jak reszta patrzył na Wysłannika.

Szarość wypełnił nagle błękitny blask kolejnego gromu i wtedy zrozumieli, czemu go wybrano. Był chyba najbardziej ludzkim spośród prodideratów, choć wrażenie to było mylące. Humanoidalna istota przypominała nie tyle człowieka, co piękną rzeźbę z czasów Terry – wielką, ponadtrzymetrową sylwetkę bóstwa wyciosaną w kamieniu. Postać była naga, o ewidentnie ludzkich narządach i formie, lecz znacznie większa, o bladej skórze przypominającej marmur. Choć piękna, budziła trwogę: jej oczy pozostawały puste i pozbawione źrenic, tak jak u większości postawionych na Terze pomników, a krok ciężki. A gdy zbliżyła się do „Ciemnego Kryształu”, w błękitnym świetle wyładowania dostrzegli jeszcze, że jej ciało przeorane jest jakimś mechanicznym wtrętem – jakby istota stopiła się z nim w jedno.

Gdy na moment stanęła, wszczepiony narząd zadrgał i pobudził ją do ruchu. Istota też zadrżała i nagle zrozumieli, że w odróżnieniu od nastawionych na funkcjonalność cyborgizujących się Stripsów nadchodzący humanoid niósł w sobie narzędzie własnego cierpienia.

– Salvum me, Kirke – wyszeptał Namaszczony Despectum i Bloom odwróciła się na chwilę, patrząc na niego w zdumieniu: tu, w sercu koszmaru, odmawiano modlitwę do istoty, którą nigdy nie była i nie powinna się stać, pomimo przemiany narzuconej jej przez Sepetes. A teraz wszystko – także i to kłamstwo – miało zostać odkryte.

– Kirke Bloom – głos Wysłannika rozbrzmiał w „Ciemnym Krysztale”, ciężki i dziwnie głęboki, ale w jakiś sposób podobny do szeptu i modlitwy Pomazańca. Była genohakerka skrzywiła się, jakby ją uderzono. – Kirke Bloom.

– Nie musisz tam iść... – poprosił Tartus, ale w jego słowach słychać było niepewność.

– Dzióbku... – szepnęła tylko Ciotka. Kirke odwróciła się w stronę zwichrowanej SI.

– Załatwię to – powiedziała ochryple. – I dość już mam dyskusji na temat tego, kto ma zostawać, a kto iść. To nie jakaś terrańska plagowa demokracja. Ty – wskazała na Fima – masz zaopiekować się Małą i kotem. Ciotka? Ty i Gam spróbujcie was stąd jakoś wydostać. Co do ciebie... – dodała, patrząc na Namaszczonego Despectum – wracaj do Fortecy Empireum. Despectum muszą spróbować otworzyć Głębię i wynieść się stąd. Najlepiej jak najszybciej.

– Kirke Bloom... – odezwał się Pomazaniec.

– Wiem, co chcesz powiedzieć – przerwała mu, krzywiąc się lekko. – Chcesz, żebym was ocaliła. Ale widzisz teraz, że to niemożliwe. Pomyliliście się co do mnie. Wszyscy się pomylili.

– Kirke – zaczął Fim, ale Bloom pokręciła głową.

– Nie, Tartus. Ja to na nas wszystkich sprowadziłam, przecież wiesz. I muszę to teraz zakończyć, tak czy inaczej. – Spróbowała się uśmiechnąć, ale ujrzeli tylko brzydki grymas. – Wszyscy mi zaufaliście... i wszystkich was zawiodłam. – Spojrzała na Namaszczonego. – Ten wasz cały... Chryzalid, o którym mówił Kayt Telses... ten wasz szef także się pomylił. Nie jestem tu od ratowania. Zawaliłam wszystko tak, że bardziej nie można. Jeśli więc możecie stąd uciec... teraz, gdy Blade Dzieci zajęte są „Ciemnym Kryształem”, to uciekajcie. Wejdźcie w Głębię, jeśli wciąż potraficie nią latać bez Synchronu. Nawet jeśli się w niej zagubicie, to nie jest przecież powiedziane, że będąc Widmem, od razu traficie w łapy Bladego Króla.

Namaszczony nie odezwał się. Spoglądał tylko spokojnie na Bladą Księżną, analizując jej wypowiedź. Przez moment wyglądał tak, jakby chciał się odezwać, ale nie wydał żadnego dźwięku. Czekał.

– Cóż... to chyba wszystko – uznała Kirke. – Idę. Bez łzawych pożegnań, dobra?

– Nie mogę ci pozwolić...

– Ale pozwolisz – oznajmiła twardo, odwracając wzrok od Tartusa. – Masz na głowie dziecko, kota, Ciotkę i Gama. Pozwolisz mi więc odejść z ich powodu. – Zawahała się na chwilę, by dodać: – To, co pijesz z tych puszek... to piwo, tak? Teraz ja muszę je wypić, skoro sama je sobie nawarzyłam.

Tym razem handlarz się nie odezwał. Milczał, podobnie jak Pomazaniec Despectum. Bloom uśmiechnęła się, ale był to wymuszony uśmiech.

– Zaopiekujcie się za mnie Głodem, dobrze? – dodała na odchodnym, do końca panując nad głosem i zamykając za sobą drzwi.




Grim.

Nigdy nie chciała się na nim znaleźć. W zasadzie zawsze ją przerażał – nawet pomimo dowodzenia Zwierzchnością. Czuła, że może omamić Zimnych... a nawet Zmarłych, lecz była pewna, że nie umknie przed osądem Bladych Dzieci.

To, że flagowe okręty Bladego Króla zdawały się nie angażować w politykę zarządzania Zwierzchnością, było jej na rękę. Mogła dzięki temu niejako namawiać je do współpracy za pośrednictwem głównego centrum motorycznego „Klątwy” i wyszarpnięte z ciemności kolosy wypełniały – mniej lub bardziej – jej polecenia. Ale czy na pewno to robiły? Kirke przeczuwała, że po prostu lecą za jej Zwierzchnością, obserwując jej ruchy i poczynania niczym znudzony naukowiec oglądający owada przez szkło powiększające. Lecz oto nastąpił koniec – i obiekt badań miał zostać przyszpilony do stołu laboratoryjnego. Miano ją przesłuchać i osądzić. I jak przypuszczała, zgładzić, gdy osąd okaże się niekorzystny. Dlatego też, stając na powierzchni grimu, była wyprostowana i sztywna jak skazaniec oczekujący na ogłoszenie wyroku.

Tymczasem ciemna szarość w połączeniu z włączonymi światłami „Ciemnego Kryształu” stawała się coraz bledsza. Wcześniejsze zarysy budowli wyostrzyły się, a samo przeorane bruzdami lądowisko okazało się niewielkim płaskowyżem. Grawitacja była tu nieco mocniejsza od błękitnej, a powietrze – już filtrowane przez jej oblodzony przemianą personal – dziwnie kwaśne, lekko drapiące w gardle. Owa drobna niedoskonałość sprawiła, że w sercu Bloom na chwilę pojawiła się nadzieja: wyglądało na to, że prodideraci także popełniają błędy.

– Nat...? – szepnęła do siebie, widząc, jak sylwetka wysokiego Wysłannika powoli wynurza się z cienia. – Jesteś tam? Bo przedtem gadałeś jak najęty. Wykasowało cię czy co?

– Kirke Bloom – doleciało do niej z ciemności. Wzdrygnęła się.

– Boję się, Nat – powiedziała. – Nie zostawiaj mnie. Proszę.

Ale Natrium Ybessen Gatlark, pierwszy psychofizyczny transgres Wypalonej Galaktyki, nie odpowiedział.

Kirke przymknęła oczy. I odetchnęła głęboko, wciągając do ust kwasowatą, szarą mgłę.

Przeszła niepewnie zaledwie kilka kroków. Wysłannik stał już przed nią. Gdy się nie ruszał, jeszcze bardziej przypominał posąg – martwy i blady. Coś musiało się stać, może po prostu przestał działać szarpiący nim mechanizm, i Kirke pomyślała, że może jednak uda się jej zbiec. Ale potem mgła częściowo rozwiała się i Bloom dojrzała, co znajduje się za płaskowyżem lądowiska.

Okolica przypominała miasto – czarne i ciemne, pełne wysokich, pokrytych jakby sadzą budowli. Niektóre ich fragmenty zdawały się poruszać, jakby ktoś połączył je ze starym mechanizmem podobnym nieco do zaklętych w metal wnętrzności. Budynki wyglądały na bardzo wysokie i większość nie posiadała okien – co najwyżej wykusze bladych świateł. Kilka dalekich sektorów przypominało odseparowane koncentrycznymi murami dzielnice, pełne budowli podobnych do znanych jej już katedr czy minaretów.

Nie były to tu jedyne konstrukcje – pomiędzy pustymi alejami mauzoleów i kanionami niby-górskich żlebów widać było ustawione sztywno, olbrzymie płyty przypominające kości czarnego domina. Gdzieś tam obracały się całe budowle, niczym zębate koła spowite wyładowaniami piorunów i mgłą, i Bloom zrozumiała nagle: oto, gdzie giną. Ale umierał także sam grim, drążony przez ową dziwaczną, upiorną rafinerię.

Cały ten widok sprawił, że na chwilę zapomniała o wszystkim – mogła po prostu pójść przed siebie w kierunku owego labiryntu złożonego z zapomnianych korytarzy i czerni, gdzie reflektory bladego światła służyły jedynie do wzmocnienia płynącej żyłami miasta Głębi. I nagle, w momencie gdy pojawił się kolejny rozbłysk, ujrzała skupioną ciemność, apoteozę czerni, geometryczny kształt wirującego nad powierzchnią graniastosłupa, ślącego wokół pajęcze pasma nicości.

– Wyrwane – odezwał się Wysłannik i jego dziwnie miękki, spokojny głos sprawił, że otrząsnęła się z odrętwienia wywołanego hipnotyzującym widokiem. Przymknęła oczy. – Rozpad.

– Rozpada się...? – spytała niepewnie, zapominając, że powinna grać rolę Bladej Księżnej. Wysłannik nie odezwał się od razu, ale gdy wpięty w niego mechanizm zadrgał, otworzył usta.

– Bladość pragnie, by pamiętali – powiedział.

– Co mają pamiętać?

– Świat, który miał nadejść – wyjaśnił. – Świat, który nie nadejdzie. Ich świat.

– A ty? – spytała odruchowo. – Nie jest też twój?

– Chodź – odezwał się po kolejnej chwili milczenia. – Nie mój świat – dodał tonem wyjaśnienia. – Jestem dlatego, że jesteś ty.

– Chcesz powiedzieć, że stworzono cię z mojego powodu? – upewniła się.

– Jestem dlatego, że jesteś ty – powtórzył, kończąc ich krótką konwersację. Odwrócił się i zaczął iść powoli i niepewnie, co jakiś czas podlegając kolejnemu wstrząsowi. Kirke ruszyła za nim, zastanawiając się, czy wyplącze się jakoś z tego wszystkiego. Grim jako fragment uformowanego w okręt wyszarpanego świata, który miał nadejść, ale nie nadejdzie? Wysłannik, który zaistniał tylko dlatego, że przybyła na ten przeklęty statek? Kim lub czym zatem był jej przewodnik? Bladym Dzieckiem? Maszyną? Jakimś plagowym genotypem?

Absurd.

Powinna uciec. Tu i teraz. Nie iść za tym posągiem, który wyposażono w tak słabe pozory życia, że do ich trwania konieczne było zadawanie cierpienia. Widziała przecież, co się z nim działo. Nie mogła...

Nie mogła przestać iść.

Zrozumiała to mniej więcej po jakichś czterdziestu krokach. Coś pchało ją do przodu – lęk, może fascynacja, a może chorobliwa pewność, że oto nareszcie nadchodzi koniec. Bo to, że może ją czekać tylko kres i wspomniany przez Wysłannika rozpad, zrozumiała wtedy, gdy doszli do stóp wysokiej czarnej wieży. Monumentalna budowla zdawała się podtrzymywać ledwo widoczne, pokryte szarą mgłą gwiazdy. Jej ściany, przypominające część jakiejś zapomnianej aparatury, trzęsły się lekko, by w pewnej chwili wyzwolić uderzenie błękitnego piorunu gdzieś w górze. Ujrzała wtedy istotę, będącą z pewnością Bladym Dzieckiem – nieforemną, wykrzywioną kopię niby-ludzkiego ciała, choć widzianą jakby w krzywym zwierciadle – która spadła ze szczytu i rozbiła się trzy metry dalej. Ciało drgało jeszcze, zgniecione upadkiem, lecz nagle zamarło, a Kirke parsknęła nerwowym chichotem przypominającym dziwnie rechot Sepetes.

Wysłannik zatrzymał się, ale nie rzekł nawet słowa. Nie patrzył ani na ciało, ani na samą Bloom. To, że jedno z Bladych Dzieci zginęło, nie miało dla niego większego znaczenia, i świadomość, że jest tak w istocie, sprawiła, że Kirke odpuściła wreszcie i zaczęła chichotać bez przerwy, pozwalając, by strach otworzył drzwi prowadzące do śliskiego, skrytego w umyśle szaleństwa. Wszystko dlatego, że tu, za jedną z wież, przy wejściu na szczyt labiryntu, dojrzała wreszcie, dokąd prowadzi ją Wysłannik i – paradoksalnie – poczuła wielką ulgę.




– Odczepione – ogłosił martwo Gam 2.0. – Ten cały... Namaszczony dotrzymał słowa. Jesteśmy odpięci od doku Fortecy Empireum. A Despectum szykują się chyba do wejścia w Głębię.

– Pięknie – wychrypiał Tartus. – Mała, do konsoli. Ciotka?

– Tak, handlarzu Fimie?

– Rozruch rdzenia.

– Tartus – odezwał się Gam – nie jestem pewny, czy to dobry...

– Na pewno chcesz ją tam zostawić? – spytał z wściekłością handlarz. – Myślisz, że dobrym pomysłem było pozwolenie jej na to, żeby sama wyszła do tego plagowego gówna?

Egoskan nie odpowiedział.

Fim złapał za uchwyty sterujące konsoli nawigacyjnej. Jeśli spodziewał się, że „Ciemny Kryształ” trzyma coś na powierzchni grimu, to okazało się, że jest w błędzie. Statek uniósł się lekko, podobnie jak powoli startująca Forteca, z wolna uruchamiająca napęd głębinowy. Obie jednostki były niczym pyłki na skorupie gigantycznego statku i obie, jak wkrótce zrozumieli, nie miały większego znaczenia dla Bladych Dzieci.

Potrzeba było minuty, by spocony i przerażony Tartus otworzył wreszcie oczy. Unieśli się na wysokość około czterdziestu metrów – ostrożnie, by nie wzbudzić podejrzeń, ale nic się nie wydarzyło. Za „Ciemnym Kryształem” równie ślamazarnie unosiła się Forteca Empireum, przypominająca nieco oderwany fragment widocznego w dole, upiornego miasta.

– Otwierają Głębię... wchodzą w metaprzestrzeń... – szepnęła Ciotka, ale Fima nie interesował już los Despectum.

– Będzie, co ma być – ogłosił suchym, pozornie pozbawionym emocji tonem. – Chciała, żebyśmy kombinowali z odlotem, to kombinujemy. Jak ściągacz?

– Wiązka trakcyjna? – upewnił się Gam. – W gotowości.

– Świetnie. Jest tu atmosfera... przynajmniej nad częścią powierzchni – ogłosił Tartus. – Jeśli będziemy się jej trzymać, znajdziemy ją. Uruchom skan.

– Tartusie Fimie... – zaczęła ponownie Ciotka – jak wspominałam, zassanie człowieka ściągaczem...

– Ściągacz to nie falownik – odparował, wpatrując się nerwowo w wyświetlone holo dotykowe. – Uda się. Sami zresztą widzieliście, że Kirke... wygląda na silniejszą po tym, co jej zrobili. A teraz poszła do nich i stracili czujność – dodał ni to do siebie, ni to do nich. – Nie rozwalili nas. Nie jesteśmy już brani pod uwagę. Uda się – powtórzył, jakby zamierzał przekonać sam siebie.




Wyciosane z czarnego kamienia schody wyglądały na bardzo stare. Wznosiły się krętym, stromym ślimakiem na sam szczyt labiryntu grimu i spokojna, lekko uśmiechająca się Kirke spadłaby w przepaść, gdyby nie ręka Wysłannika. Przysłana po nią posągowa istota złapała ją mocno za przegub. Jej wielka, niby-marmurowa dłoń z łatwością objęła całe ramię Bladej Księżnej.

Wchodzili.

Tu, na szczycie, można było ujrzeć całą panoramę przeklętego, oszalałego miasta porastającego grim. Wieże, iglice i błyskające pomiędzy nimi pioruny, niby-metalowe kładki i industrialne mosty, wielkie, obłe silosy i kształty przypominające opuszczone, mechaniczne fabryki – wszystko to, łącznie z licznymi krzywymi budynkami i wieżowcami pozbawionymi okien, było pokryte gęstym pogłębinowym widmem. Ale pojawiały się tu i same otwarcia Głębi, niczym zapomniane, zamrożone portale, oraz blade, drepczące bez celu ciała mieszkańców tytanicznego okrętu. To, co w dole, przestało jednak fascynować i przerażać, gdy dotarli wreszcie na jedną z kamiennych ścian labiryntu porastającego całe połacie grimu. Bloom ujrzała wtedy, że olbrzymie płyty tworzące przejścia, kaniony i uliczki są wbite głęboko w skorupę statku, który wydał się jej nagle tak samo żywy – i martwy – jak Wysłannik.

– Grim – powiedział nagle towarzysz Kirke i puścił jej rękę.

Upadła, wyczerpana wędrówką. O czym mówił? Na pewno nie tylko o statku, który miała pod stopami. W tym słowie było coś więcej i zaczęła powoli rozumieć co. Uniosła się nieco, po raz pierwszy od jakiegoś czasu usiłując zebrać myśli, i właśnie wtedy, w jednej chwili, dosięgło ją pasmo woli.

Wytężona myśl uderzyła ją niczym fizyczny cios. Zachwiała się, czując ból w każdym fragmencie swojego ciała. Zgięła się wpół i krzyknęła tak, jak krzyczała po raz pierwszy – gdy wyciągnięto ją na świat. Świat, który zatopił ją teraz w snopie miażdżącej jej osobowość woli.

Trwało to krótko, ale wystarczyło, by zaczęła się trząść jak w średniowiecznej febrze.

– Grim – powtórzył Wysłannik. – Zostałaś doprowadzona – dodał i zastygł, podczas gdy wszczepiony w niego mechanizm zadrgał spazmatycznie, tak że wielkie marmurowe ciało opadło na ziemię. – Zostałaś doprowadzona.

Były to jego ostatnie słowa. Znieruchomiał.

– Proszę... – jęknęła Kirke, ale jej prośby nie miały żadnego znaczenia. Widoczne w oddali skupienie mroku nagle nabrało kształtów i zobaczyła, że to, co brała za część budowli, jest w istocie żywe, choć jego forma wymykała się zdrowemu rozsądkowi.

Umysł nadawał owym kształtom prosty zarys, ale był to zarys kłamliwy, usiłujący opanować chaos niemożliwej do powstania figury. Blada Księżna ujrzała najstarsze Blade Dziecko, ujrzała grim i zrozumiała, że oślepła.

Ale była to tylko chwila. Wrażenie, które zaraz zniknęło. A potem – niczym niedający się powstrzymać wyrok – ponownie uderzyła wola.




Dostrzegli ją w zasadzie przez przypadek.

„Ciemny Kryształ” przeleciał z początku nad czymś, co Tartus nazwał w myślach Mrocznym Lunaparkiem. Ale to miejsce nie było tym, za co je uważał. Wystarczyło się przyjrzeć, by zobaczyć, że ciemne karuzele są w istocie zębatymi kołami ukrytych mechanicznych przekładni, a tory małych wagoników przypominają raczej rusztowania podtrzymujące chylące się ku zagładzie budynki.

Przelecieli tuż nad morzem iglic, strzelających ku nim wyładowaniami zepsutego błękitu, by wreszcie zawrócić w kierunku pustych placów, pokrytych wybrzuszeniami silosów i otwartych rur. Na horyzoncie widniało skupisko katedr i skanujący je Gam potwierdził, że patrzą na część jakiegoś dziwacznego, monumentalnego miasta ogarniętego szaleństwem. Wznieśli się nieco i przybliżyli obraz jego krętych ulic i bezokiennych bloków oraz poszarpanych kościołów, pomiędzy którymi wędrowały potworne, blade istoty – nagie i ślepe. Trudno było nawet określić ich wygląd i Fim uznał wreszcie, że patrzą na wykrzywione, nieforemne potwory. Skupianie na nich wzroku sprawiało, że umysł doszukiwał się prostych porównań: humanoidalna, dziesięciometrowa istota mogła być nagim, starym człowiekiem bez twarzy, a drepcząca u jego stóp plątanina ciał wariacją na temat konia skrzyżowanego z krabem.

– Obrzydliwe – uznała patrząca na to Ciotka. – Może to i Blade, ale na pewno nie Dzieci. Niepodobne do żadnego stworzenia, które...

– Tam! – syknął, uciszając ją, Tartus. Dolecieli wreszcie do ciągnącego się kilometrami labiryntu, choć aby do niego dotrzeć, wybrali nieco okrężną drogę. – Jest tam!

– Mikromacierz – przyznała cicho Mała, wpatrzona w holo wyświetlane przez konsolę nawigacyjną.

– Uważaj! – dodał ostrzegawczo Gam. – Coś tam widać. Mniej więcej pośrodku tej konstrukcji. Jest naprawdę duże.

– Przygotujcie się – oznajmił Fim. Nie myślał już o całym tym szaleństwie i widocznych wokół potworach. Czas na dywagacje i plany się skończył. Teraz pozostawała tylko jego zręczność.

Coś się tam rozgrywało, tam, w dole. Niedająca się wyraźnie dostrzec postać, otoczona przez czerń i Głębię, słała coś ku stojącej samotnie na szczycie labiryntu Kirke. Ciało Wysłannika leżało obok, martwe i zapomniane, ale Tartus nie zawracał sobie nim głowy. Widział tylko Bloom, której dotykał ciemny – a jednak dziwnie świetlisty – promień. Przesłuchanie, zrozumiał. Trwa to plagowe przesłuchanie i zaraz może być za późno.

– Ciotka! Gam! – warknął, ale zarówno zwichrowana SI, jak i egoskan Cesarstwa wiedzieli, co robić.

Oba holo zniknęły, wnikając w system. Fim dotknął delikatnie uchwytów sterujących. Nie zauważył nawet, kiedy zaczął się pocić. Nie wierzył, że nawet przy wsparciu obu SI uda mu się wymierzyć ściągaczem tak, by zassać dziewczynę do luku na tyle delikatnie, żeby nie połamać jej kości przed złapaniem przez system grawitacyjny. Ale przecież musieli spróbować.

„Ciemny Kryształ” zatrząsł się lekko, a Tartus oblizał wargi. Wymierzył, nacisnął przycisk... ale Bloom już nie było. System automatycznie przybliżył obraz – wiązka ściągająca wyrwała nieco gruzu z popękanej powierzchni, ale było to wszystko. Nie licząc dziwacznego zafalowania przestrzeni.

– Głębia... – wymamrotał Fim.

Na miejscu dziewczyny trwała uformowana kula mikrogłębi.

Tartus złapał za uchwyty. Chciał krzyknąć – nie wiedział: ze strachu, radości czy nadziei.

– Jest! – krzyknął nagle wyświetlony na mostku Gam.

Mała i Fim obejrzeli się za siebie jak na komendę. Pośrodku pomieszczenia pojawiła się druga kula mikrogłębi – koniec pomostu. Na posadzce rozlało się zimno i usłyszeli trzask Białego Szumu. Zamarli.

Z wnętrza Głębi wynurzyła się Blada Księżna.

Cała jej postać niosła ze sobą chłód i zawodzący zew metaprzestrzeni. Razem z nią szła Bladość, ale nie to ich przekonało. Zrozumieli, co się stało, dopiero wtedy, gdy zobaczyli jej oczy. Ciemne jak czarna dziura i puste niczym nicość. Po jej lodowatych policzkach płynęły czarne łzy.

– Tartus – szepnęła, anihilując uformowaną kulę. Jej chrapliwy, martwy głos sprawił, że handlarza przeszedł zimny dreszcz. – Tartus.

– Ducissa Pallidus – powiedziała łamiącym się głosem Mała Elohim.

– „Ciemny Kryształ” – odpowiedziała Blada Księżna – jest mój.





Cała ta sprawa jest niedopuszczalna. Powiem więcej: to akt terroryzmu! Nie można dopuścić, by ten człowiek trzymał nam nóż na gardle! Trzeba się go pozbyć, tak czy inaczej! A jeśli to się nie uda... to kiedy to wszystko się skończy – a przecież musi się skończyć – postaram się, by Grunwald zapłacił za swoje czyny!


admirał Fanill Hest do admirał Harmonii Dunwitch,

notatka personalowa o wysokim stopniu tajności





Synchroniczne skoki trwały kilka tygodni.

Tak jak obawiał się Myrton, stracili wówczas część statków. Niektóre zaatakowano w samej Głębi, inne w sektorach postojowych. Straty udało się jednak zminimalizować dzięki trzem czynnikom. Po pierwsze: dzięki efektom wcześniejszej skrupulatnej pracy Natriuma Ybessena Gatlarka, który stworzył siatkę sekwencji skokowych z punktów zbornych na wypadek ataków sił Konsensusu. Po drugie – samej pracy Grunwalda, który pomimo skrajnego wyczerpania doprowadził rzecz do końca. I po trzecie – dzięki pomocy Wolnych Sztucznych Inteligencji z doktorem Harpago Jonesem na czele, przy bliskiej współpracy geometrii maszynowej.

– Piecky Tip? – upewnił się Myrton, gdy tylko znaleźli się w jednym z sektorów i mieli nieco czasu przed kolejnym skokiem. – Wyglądasz jak Jedyny...

– Niezupełnie – skorygowało holo byłego generała Flotylli Zemsta. – To maszynowe ciało to surogat. Jedność stworzyła całą masę takich przechowalni, opartych na wzorcu zarówno Antenata, jak i jakiejś Zoe Mark. Fiby przypuszcza, że będę w nim musiał pozostać.

– Fiby?

– Fibonaccia – poprawił się Tip i Grunwald przez ułamek sekundy uwierzył, że Maszyna może się zaczerwienić. – Nieważne. Mogę już w każdym razie przechodzić Głębię świadomie i powiem ci, że to jest kompletnie...

– Wiem – mruknął Myrton.

– Ta Płaszczyzna... – kontynuował z niedowierzaniem Piecky. – Co to takiego jest? I chyba coś tam widziałem. W tym chaosie coś żyje, Grunwald. Nie mogę uwierzyć, że lataliśmy po tym wszystkim bez jakiegoś zabezpieczenia. Ale to teraz nieważne... Jak stoisz z tym całym ślizgiem głębinowym?

– Zajmę się tym, kiedy tylko dotrzemy do ostatniego sektora. Jeszcze piętnaście skoków i trzy zmyłki. – Myrton chrząknął. – Nie mogę na razie ryzykować pozostawienia takich statków jak „Słoneczna Panna”. Nie mówiąc już o tym, że trzeba też doprowadzić do zmikrocenia waszej hiperboloidy... – Westchnął. – Tak czy inaczej, musimy dolecieć do Hełmu Thora. Dopiero wtedy będziemy w domu.

Ale dom okazał się czymś innym, niż się spodziewali.

Mgławica Hełm Thora, o numerze katalogowym NGC 2359, znajdowała się w Ramieniu Zewnętrznym, w Obrębie Federacji, w konstelacji Wielkiego Psa, i istotnie przypominała nieco hełm ze skrzydełkami. Jej centrum – gwiazda Wolfa–Rayeta, znana też jako WR 7 lub HD 56925 – było gorącym olbrzymem, pozostającym od wieków na granicy wybuchu supernowej. Błękitno-czerwona mgławica była włóknista i wypełniona tlenem tkwiącym w błyszczącym gazie, przez co Flotylla Grunwalda została zmuszona do szybkiego ustawienia wysokiego natężenia pól magnetycznych. Hełm Thora był może piękny, ale był też zabójczy. I to niekoniecznie dla ludzi.

– Są – poinformowała Lora, przedstawicielka Wolnych Sztucznych Inteligencji.

– Widzę – szepnął wpatrzony w wielkie monitory SNSO „Chwały” admirał Myrton Grunwald.

– Myrton... – zaczęło spokojnie widmo wyświetlonego obok konsoli admiralskiej doktora Harpago Jonesa – nie musisz na to patrzeć, jeśli...

– Nie szkodzi, doktorze – odparł spokojnie Grunwald. – Nic mi nie będzie.

Ale nie była to do końca prawda.

Sektor wypełniały trupy.

Z zapisów Wojny Naporu wynikało, że to właśnie tu – w mgławicy Hełm Thora – odbyła się spektakularna bitwa pomiędzy ludzkością a atakującym ją Konsensusem. Uchodźcy, opuszczający zewnętrzne Księstwa Graniczne, takie jak Gatlark, Isemin czy Lupus, kierowali się głównie w to miejsce – do niestabilnej i wyjątkowo niebezpiecznej iskry głębinowej Velorum, skrzącej się błękitem ostatniej szansy ucieczki głęboko za Ramię Oriona. Szanse na przeżycie były niewielkie – podobno Velorum losowo przepuszczała swe ofiary na tak gigantyczną odległość – lecz uciekający ludzie mieli nadzieję. Nadzieję, którą pogrzebali Obcy.

Bitwy, która się tu rozegrała, nie można było nazwać inaczej jak rzezią. Konsensus dogonił uciekinierów. Część przemienił w wiropeksy, ale większość unicestwił. Rozłupanych, dryfujących wraków było tu zatem całe mnóstwo, ale nie to budziło największy smutek i lęk, lecz wyliczane przez systemy „Chwały” trajektorie milionów martwych ciał.

Była ich cała rzesza – rozpaczliwych drobin, lecących wolno ku iskrze i wpadających w swój ostatni lot głębinowy. Inne z nich miały pozostać tu przez jakiś czas, dopóki nie zmiażdży ich toksyczna moc gęstszych rejonów mgławicy – lecz teraz zdawały się dryfować bez końca w wiecznym, lodowatym cmentarzu.

– Myrton... – szepnął zupełnie po ludzku doktor Jones.

– Kończymy – ogłosił sucho Grunwald. – Lora?

– Tak?

– Pomóż mi. Niech wszyscy wychodzą ze stazy – dodał, odsuwając się od admiralskiej konsoli. – Cokolwiek nas czeka, podejmiemy decyzję tu. To najlepsze miejsce. Miejsce, gdzie patrzą na nas ci, którzy odeszli.

Nikt nic nie odpowiedział.




Wskrzeszona Erin Hakl nie odezwała się ani słowem. Odpięta od pośpiesznie założonej uprzęży stazowej, dała się co prawda doprowadzić do łóżka, ale nie położyła się, tylko usiadła i skryła twarz w dłoniach. Siedzący obok Myrton, który jeszcze przed chwilą delikatnie, acz stanowczo wyprosił stewarda Daniela Staworskiego i Sigmę, objął ją ramieniem.

Rozumiał ją. To, co się rozegrało, przeżyła zaledwie przed kilkoma chwilami. On miał całe tygodnie, by obraz utrwalił się w pamięci, ale i nieco przygasł. Zamrożona w wypalony pod powiekami obraz trauma wciąż bolała, ale z wolna przekształcała się we wrażenie normalnej, ludzkiej utraty. Szczególnie tu – na kosmicznym cmentarzysku ludzkiej nadziei.

– Monsieur także? – spytała wreszcie łamiącym się głosem.

– Tak, kochanie – odparł cicho.

– Nie byłam pewna, czy skoczył... – powiedziała. – Ale masz rację. Tak, teraz sobie przypominam. Jego oczy... zanim... – Przerwała. – Mogłam go powstrzymać – dokończyła po dłuższej chwili. – Myślę, że mogłam go...

– Nie dałabyś rady – zaprzeczył. – To było zupełnie nieoczekiwane. Stało się nagle. Po prostu pobiegł... i było już po wszystkim.

– Nie był w stanie stazy. – Erin odkryła twarz i spojrzała na Myrtona. Po jej policzkach spływały łzy, z których nie starła ani jednej słonej kropli. – Ale Pinsleep...

– Tak, podał jej stazę. Wiem. A zatem nie chciał jej zabić.

– To znaczy, że wciąż żyje – rzuciła nieco gniewnym tonem, jakby wiedziała, co Grunwald powie za chwilę. – Musi żyć! Musimy...

– Erin...

– Musimy ją uratować!

– Nie możemy tam wrócić – powiedział spokojnie. – Wierz mi, już o tym myślałem. Ale „Gwiazda Zaranna” skoczyła jako pierwsza. Tak jakby... dostała to, co chciała. Tak jakbyśmy nie mieli dla niej żadnego znaczenia. Nawet gdybyśmy tam wrócili, narażając te wszystkie statki, to nie mielibyśmy najmniejszych szans, by kogokolwiek odzyskać.

– To przecież Wise! – krzyknęła i wstrząsnęła się od suchego, z trudem wstrzymywanego szlochu. – To Pin i Monsieur! Nie możemy...! Oni są przecież...

– Erin... kochanie... proszę.

– Nie możemy ich... – zaprotestowała, ale widać było, że już się poddaje. Powoli docierało do niej, czego od niego żąda i że żądania w tym względzie nie tylko są okrutne, ale i pozbawione większego sensu. – Nie możemy ich przecież... – powtórzyła słabo i ucichła, wpatrzona we własne, dopiero co oderwane od twarzy dłonie.

Myrton wstał. Podszedł do zamontowanego w kajucie kapitańskiej „Chwały” mikroekspresu ciśnieniowego i wybrał opcję fluidu. Wytworzony termokubek szybko zapełnił się białawym, słodkim płynem. Grunwald wrócił z nim, usiadł i podał go Hakl. Wzięła go odruchowo, nie do końca zdając sobie sprawę z tego, co robi. Przed oczami miała wciąż żywy, dopiero co rozegrany koszmar.

– Pij – powiedział i wykonała polecenie.

Fluid miał wiele zastosowań i choć nie był lekiem stosowanym przy załamaniach, mógł z pewnością wzmocnić ciało i psychikę.

– Erin – powiedział spokojnie Myrton. – Wiem, co czujesz. Naprawdę. Kiedy weszliśmy w Głębię, straciłem przez to statek. Skokowiec. Jeden z wielu okrętów tej floty. Nie dałem rady go utrzymać... – dodał suchym, martwym głosem. – Oni zginęli, bo nie potrafiłem zapomnieć.

Urwał. Wiedział, że go słucha, ale przez moment nie potrafił się przemóc, by mówić dalej.

– Widziałem, jak ten upiór ją zabiera – wyznał w końcu. – Widziałem, jak Monsieur skazuje się na śmierć. I pozwoliłem sobie na to, by być roztrzęsionym. By to mnie załamało. I przez to... zginęli ludzie.

– Nie możesz się o to obwiniać – odezwała się po dłuższej chwili, ocierając łzy. – Jesteś tylko człowiekiem...

– Może, ale oni tak o mnie nie myślą – wyjaśnił, starając się nie patrzeć teraz w jej twarz, by nie pęknąć w momencie, gdy tak bardzo go potrzebowała. – Mówią, że jestem imprinterem. Zbawcą. Nową formą transgresa i ich admirałem. Wierzą, że ich ocalę. Tylko to im pozostało, Erin. Zostałem im tylko ja.

– Nie rozumiem...

– Spójrz.

Nie zauważyła, kiedy nacisnął przycisk wszyty w kombinezon, ale w kapitańskiej kajucie superpancernika nagle wyświetliło się holo – kopia mapy z Kryształu Galaktycznego „Chwały”, mocno pomniejszona, ale na tyle wyraźna, że Hakl dostrzegła oplatające Wypaloną Galaktykę nici. Były niczym wybuch, niczym czarna eksplozja tysiąca słońc, których mroczne promienie przeorały niemal każdą dostępną przestrzeń.

– Tansky twierdzi, że jakimś cudem zaktualizował nasze mapy – odezwał się po chwili Grunwald. – Nie wiem jak, ale udało mu się włamać do jednego z widmowych maruderów. Niewielki okręt Bladego Zastępu wyskoczył za nami w jednym z wcześniejszych sektorów. Rozwaliliśmy go na kawałki... ale ściągnęliśmy też nieco danych z tego, co zdaniem Huba wyglądało na komputer. To było... nienormalne, Erin. Ten sprzęt był wrakiem. W kupie trzymało go tylko zimno i pogłębinowe widmo, a mimo to wciąż działał. Nigdy wcześniej nie widziałem czegoś takiego.

– I te nici... te czarne nici to...

– Tak. To Wypalenie. Zwiększyło się minimum tysiąc razy, może więcej. Nie widać tu co prawda, gdzie są statki Bladego Zastępu, ale wiadomo, że nie jesteśmy już w Wypalonej Galaktyce... – Myrton urwał, by dokończyć po chwili głosem, w którym przebijało zmęczenie ostatnich ciężkich tygodni: – To Spalona Galaktyka, Erin. Żeglujemy wśród popiołów.

Hakl nie odpowiedziała. Patrzyła na obracające się z wolna holo, na napęczniały, rozrywający je mrok, ciągnący się od Sagittariusa A, poprzez Bliskie i Dalekie Ramiona Trzech Kiloparseków, przez zawężające się ku Jądrze Ramię Węgielnicy, Krzyża i Strzelca... aż w końcu po przyciemnione czarnymi rzekami Ramię Oriona. Nawet Ramię Perseusza nie wyglądało już tak jak dawniej. Moc Bladego Króla była niczym galaktyczna powódź i wszystko wskazywało na to, że są skazani na zatonięcie. Tak samo jak Monsieur. Tak samo jak Pinsleep Wise.

– A więc nie ma już nadziei... – powiedziała cicho, ale Myrton pokręcił głową.

– Nie – zaprzeczył. – Jeszcze jest nadzieja. I wykorzystamy ją. O ile mi pomożesz.




Konsultantka i Doradczyni Federacji, a do tego Przedstawicielka nieistniejącej Rady Błękitu, Misterie Artez nie miała ochoty na żadne kolejne zebranie. Choćby nawet to miało być ostatnim.

Była zmęczona. Ale nie samą ucieczką, z której w zasadzie nie zdawała sobie nawet sprawy. Zmęczyło ją piękno mgławicy Hełm Thora, skażone dryfującym cmentarzyskiem. Cmentarzyskiem, którego nie chciała oglądać. I na które musiała patrzeć.

Dawno temu wpatrywała się w Strumień. Widziała dane z przekaźników planetarnych i Czarny Raport Straży Granicznej o efektach Wojny Naporu. Tam wszakże wciąż trwało życie. Było ono obce, to prawda, ale pozostało życiem. Tu nie było już nic – tylko wraki i ciała, leniwie dryfujące w kierunku iskry Velorum. Problem nie polegał jednak na tym, że wiedziała już, jak wielu uchodźców z zewnętrznej krawędzi Ramienia Węgielnicy zostało straconych. Kłopot tkwił w tym, że ujrzała mapę zaktualizowaną przez Tansky’ego i zrozumiała, że tak właśnie wygląda teraz cała Wypalona Galaktyka. Spowita czernią, lodem i śmiercią.

– Przybywa prom typu Punkt – ogłosiła usłużnie Pi, przydzielona jej osobista Maszyna trzeciego stopnia. – Admirał Valtiri Vent informuje o spodziewanym spotkaniu za T minus trzydzieści błękitnych minut.

– Dziękuję – odpowiedziała, starając przygotować się psychicznie na zebranie w SNSO „Chwały”. Z tego, co się orientowała, najważniejsi kapitanowie Flotylli zrezygnowali z wciąż nieco szwankującego pozasynchronicznego połączenia holo. Cokolwiek miało się wydarzyć, zamierzano rozważyć to osobiście. Nic zatem dziwnego, że miała się tam zjawić się także Maszyna.

Ale ten, który przybył, nie do końca okazał się tym, kogo się spodziewano.

Niektórzy rozpoznali go z medialnych doniesień jeszcze sprzed okresu Wojny Naporu. Inni, całkiem słusznie, skojarzyli go z wizerunkiem upiora, którego pojawienie się w umierającym Synchronie w zasadzie tę wojnę zakończyło. A jeszcze inni – tacy jak Erin Hakl – odruchowo zacisnęli pięści na widok pięknej, niczym nieskażonej twarzy. Jared, a dokładniej surogat maszynowy o specyfikacji JARD02, wszedł do przestronnej SNSO eskortowany przez Pancerniaków Próżni Sumsa. Głosy i szepty nagle ucichły, by przerodzić się w pełen niedowierzania szmer.

– Grunwald! – syknął cicho admirał Fanill Hest, nachylając się do stojącego przy konsoli admiralskiej Myrtona. – Chyba sobie nie wyobrażasz, że...

– Po pierwsze – uciął twardo Grunwald – przypominam o swoim tytule, mając nadzieję, że to już ostatni raz, admirale Hest, kiedy zwraca się pan do mnie per ty. Po drugie, to nie Jared, choć na takiego wygląda. I po trzecie, te konkretne Maszyny, które tu przyleciały, to nasi sojusznicy, podobnie jak współpracujące z nimi WSI. Sojusznicy, którzy posiadają jedyny we flocie okręt zdolny zniszczyć grim.

Fanill nie odpowiedział. Cofnął się wszakże i zasępił, jakby go spoliczkowano.

Tymczasem hala z wielkim holowgłębieniem powoli się wypełniała. Tak jak się spodziewano, przybyła delegacja Stripsów z Symulatorem Floty Ujemność, cyborgiem Walterem Dinge’em i towarzyszącym mu generałem Yusaku Godai. Nieco z boku ulokowała się niewielka delegacja Despectum, której kilka statków trafiło do Flotylli Grunwalda, tak samo jak niejaki diakon Leon, przewodzący obecnym w sektorze Strażnikom Granicy Galaktycznej. Była tu i grupka zagubionych Przedstawicieli Zbioru, choć sekta wyglądała na oderwaną od swych korzeni i nawet towarzyszący jej Prognostycy kiwali się lekko, usiłując dociec, gdzie podziała się cała rzesza ich ukrytych w Galaktyce współbraci.

Na przedzie ulokowali się najważniejsi oficjele wojskowi – tacy jak admirał Lione Sati, dowodząca dwuipółkilometrową federacyjną „Gwiazdą”, czy admirał Deng Zhu, dowódca kolejnego, choć tym razem państwowego pancernika: „Najwyższego Traktatu”. Wszystkie te ważne osobistości – tak samo jak generałowie Note Styx i Bushi Ulfig, dowódcy superkrążowników „Miecz” i „Dyscyplina”, wciąż niepotrafiący przeboleć straty „Hermesa” – stali w milczeniu ze specjalnie zaproszoną na to spotkanie, odznaczoną Sercem Galaktyki i awansowaną generał Amą Tert.

Byli tu dawni przedstawiciele GSZ oraz inni liczni wojskowi, tacy jak zapomniany przez Ligę były Legat Dowódca, a teraz pułkownik Scipio Publius, którego krążownik „Truciciel” i niewielkie pozostałości dawnej Floty Rapax z trudem przetrwały Wojnę Naporu. W jednym z kątów ulokowały się trzy grupki Klanu Naukowego i garść uciekającej arystokracji z Księstw Granicznych, dla której widok martwych uchodźców w Hełmie Thora był szczególnie bolesny. Nieco z boku ulokował się zniesmaczony Camil Musique, wpółcyborgizowany przedstawiciel Zjednoczonych Fabryk Kosmicznych Astysa Korela – zapewne ostatni ocalały fabrykant Wypalonej Galaktyki, wciąż analizujący straty na płytce swego zaawansowanego personala. Całą tę milczącą i ponurą zbieraninę uzupełniały naprędce utworzone przedstawicielstwa prywatnych statków i jednostek TransLinii, której główny transliniowiec Dipax, odziany w nietypowy, niby-kobiecy strój, patrzył z zaskoczeniem na równie zdumionego i oglądającego bez końca swój nowy medal za zasługi Johnny’ego Osiem – herszta Kościstej Bandery.

Byli już prawie wszyscy, ale spotkanie nie rozpoczęło się do momentu, w którym holowgłębienie nie zaszemrało i na jego obrębie nie ukazała się grupa Wolnych Sztucznych Inteligencji, z przewodniczącymi im Lorą i nowym Bytem, którego oficjalnie nie nazwano jeszcze Maszynowym, o specyfikacji doktor Harpago Jones.

– Brakuje Huba... – szepnęła stojąca obok Grunwalda Erin Hakl, ale Myrton pokręcił głową i ścisnął ją lekko za palce.

– Przyjdzie – powiedział, puścił jej dłoń i oparł się o konsolę admiralską, ku wyraźnemu niezadowoleniu Fanilla, niesmakowi admirał Harmonii Dunwitch i nerwowemu uśmiechowi admirała Valtiriego Venta. Stojąca obok konsoli Misterie Artez uśmiechnęła się także, ale był to zwykły, uprzejmy uśmiech.

– Ten spektakl będzie jednym z żałośniejszych... – szepnęła zgryźliwie admirał Harmonia Dunwitch, ale Grunwald nie dał jej skończyć. Nachylił się nad mikrofonem konsoli.

– Witajcie – powiedział, krzywiąc się w duchu na sztywny, choć konieczny początek czegoś, co w myślach ochrzcił mianem „ostatniego zebrania”. – Większość z was zapewne mnie zna. Nazywam się Myrton Grunwald i jestem Pierwszym Imprinterem, a ostatnio honorowym admirałem tej Flotylli. Chciałbym...

Przerwały mu oklaski. Cofnął się nieco, zdumiony tym nagłym wybuchem sympatii i szacunku, nie zdając sobie sprawy, że okazane zaskoczenie sprawiło, że zaklaskali jeszcze głośniej. Przygotował się do tego spotkania, większość omawiając z Erin, Lorą, doktorem Harpago i Hubem, ale nie spodziewał się kompletnie, że rozpocznie je taki aplauz. Niektórzy krzyczeli jego imię, dorzucając słowa pochwały i zachęty. Myrton zamrugał, podczas gdy stojący z tyłu admirał Fanill Hest poczerwieniał, z trudem wstrzymując wściekłość.

– Dziękuję – powiedział wreszcie Grunwald, ponownie nachylając się do mikrofonu. – I obiecuję, że zrobię wszystko, by nie zawieść waszego zaufania. Ale teraz... – poczekał, aż wrzawa ucichnie – musimy przejść do ważniejszych spraw. Lora?

Wyświetlona Wolna Sztuczna Inteligencja kiwnęła głową i centrum holowgłębienia wypełniło się obrazem Flotylli Grunwalda. Delikatnie wyrysowane punkty świetlne pełne były oznaczeń i w zależności od potrzeb oglądający mogli przymknąć oczy i obejrzeć konkretny interesujący ich fragment dzięki personalom. Prosty techniczny proces, zaktualizowany dzięki pomocy WSI.

– Nasza ucieczka z punktu zbornego NGC 2243 nie odbyła się bez... bolesnych strat – kontynuował powoli Myrton. – WSI oszacowały, że straciliśmy więcej niż jedną trzecią naszych sił. Wielu z nas utraciło wówczas... osoby bliskie, przyjaciół i członków rodzin – dodał, mając nagle przed oczami twarze Pin i Monsieura. – I stało się to w momencie, gdy spotkaliśmy zaledwie część Zwierzchności... czyli dwie niepełne floty Bladego Króla, zwane też Konduktami. Materiały na temat naszego nieprzyjaciela macie już w swych personalach – przypomniał.

– „Straty” to nieco za mało powiedziane – mruknął przysłuchujący się wywodowi Camil Musique.

– Na szczęście – rzucił szybko Grunwald, by odsunąć najbardziej bolesny, dopiero co poruszony temat – jesteśmy nadal w posiadaniu Broni Maszyn, która jak się okazało, potrafi zniszczyć najpotężniejsze z jednostek Bladego Zastępu. Dlatego też chciałbym oddać na chwilę głos naszym sprzymierzeńcom – oznajmił, odwracając się w stronę Piecky’ego Tipa.

Surogat kiwnął głową i podszedł szybkim krokiem do admiralskiej konsoli nawigacyjnej.

– Hiperboloida Maszyn jest gotowa do strzału w przypadku potencjalnego ataku – powiedział Piecky. Czuł się nieco nieswojo, ale wspólnie z Myrtonem ustalili już wcześniej, że nie ma sensu wyjawiać jego prawdziwej tożsamości. Brakowało tylko tego, by zebrani w SNSO ludzie zaczęli go obwiniać o rozpoczęcie operacji „Ramię”, która pośrednio doprowadziła do Przebudzenia Premaszyn... – Niemniej jednak przypominam, że wystrzelimy jedynie w ostateczności. Broń tworzy Wypalenie Punktowe, a jak zdążyliśmy się już zorientować, Blady Zastęp płynie nie tylko w Głębi, ale i w wypalonej przestrzeni. Jest to możliwe, gdyż Wypalenie – dodał nieco twardszym tonem – w jakiś sposób połączyło się z Głębią.

To ich uderzyło, tak jak zresztą zaplanowali z Grunwaldem. W SNSO „Chwały” podniosły się szmery. Samo Wypalenie było koszmarem, ale świadomość, że metaprzestrzeń i zniszczenie stały się tym samym, powinna zamknąć usta tym, którzy na lęk pragnęli zareagować agresywnym atakiem. Piecky odsunął się od konsoli.

– Dziękuję – podjął Myrton. – Jest to istotnie niepokojące, ale mam, niestety, o wiele gorsze wieści.

Szmery ucichły, jakby ucięto je nożem. Grunwald skrzywił się, widząc, że wszyscy obecni wpatrzyli się w niego. Ich oczy zdawały się błagać go o litość, jakby to on był odpowiedzialny za powrót galaktycznej Apokalipsy.

– Lora – poprosił ponownie, starając się, by jego głos nie zabrzmiał zbyt ochryple. – Wyświetl proszę to, co wcześniej omawialiśmy.

Tym razem WSI o wyglądzie córki Tartusa Fima nie kiwnęła głową, nie odpowiedziała. Zamiast tego holograficzny widok Flotylli Grunwalda zniknął, a na jego miejsce ukazał się ponury obraz Wypalonej Galaktyki, który Myrton jakiś czas temu pokazał Erin Hakl. Tego materiału specjalnie nie przekazali wcześniej, obawiając się zbyt emocjonalnych reakcji. Przyszły one teraz: w SNSO zapadła grobowa cisza. Dopiero po chwili ktoś krzyknął, ktoś zapłakał, z trudem powstrzymując się od głośnego szlochu, ktoś zaklął. Wyjaśnienia nie były potrzebne.

– Zginęliśmy – ogłosił blady jak papier Fanill Hest. Najpotężniejszy członek Trójcy, pragnący swego czasu przejąć pełną władzę nad Flotyllą Grunwalda, wykonał ruch, którego nie przewidział ani Myrton, ani Erin, ani zaskoczona Misterie. Przepchał się przed Grunwalda i wyszarpnął mikrofon z admiralskiej konsoli.

Urządzenie, wiszące na długim, grubym kablu, dało się na szczęście wyciągnąć, choć przez cały superpancernik przeleciał jazgotliwy pisk.

– Trzeba było negocjować... – wymamrotał, ściskając mikrofon w zdrętwiałych palcach. Popatrzył po zebranych i odwrócił się w stronę Myrtona. Wskazał go trzęsącym się palcem. – Ten... skurwysyn... – jęknął łamiącym się głosem – ten gnojek pozabijał nas wszystkich!

Zaszemrało.

– Niech pan siada, Hest! – syknęła Artez. – I niech się pan przestanie kompromitować!

– Trzeba porozmawiać z Bladym Królem! – wydarł się Fanill. – Wysłać do niego posłów! Jeszcze nie jest za późno... Ludzie! Czy wyście poszaleli?!

Zebrany tłum zafalował. Ktoś krzyknął coś przeciwko Hestowi, ale wzbudzony przez niego strach szybko przynosił owoce. Widać to było choćby po uniesionej, nabrzmiałej twarzy admirał Harmonii Dunwitch, która – choć pozbawiona mikrofonu – zaczęła wrzeszczeć o nielegalnych decyzjach wojskowych, z którymi nigdy się nie zgadzała, i o samozwańczym imprinterze-terroryście. Ludzie słuchali, ktoś znowu krzyknął. Chaos zaczął narastać i w stronę konsoli nawigacyjnej zaczęły lecieć pełne agresji wyzwiska. Erin odwróciła się, chcąc zabrać porwany mikrofon. Admirał Valtiri gdzieś znikł. Sekundę później było już po wszystkim.

Dowódca Pancerniaków Próżni Sums w tej właśnie chwili wybrał, komu należy się jego lojalność. Trafiony paralizatorem admirał Fanill Hest zatrząsł się jak osika i przewrócił. Ze zdrętwiałej ręki wyleciał mu mikrofon, który z łoskotem potoczył się po posadzce. Admirał Harmonia zawyła niczym zranione zwierzę i równie gwałtownie umilkła.

Zapadła całkowita, głucha cisza. Przerwał ją dopiero zimny jak lód głos Erin Hakl, która powoli podeszła i podniosła leżący mikrofon.

– Dziękuję panu, Sums – powiedziała. – Byłabym wdzięczna, gdyby zechciał pan przenieść Fanilla Hesta do AmbuMedu. Jak widać, potrzebuje pomocy po nagłym ataku panicznej sraczki.

– Tak jest, pani generał – zagrzmiał dowódca Pancerniaków Próżni.

– Erin... – szepnął Myrton, ale Hakl odwróciła się w jego stronę i zobaczył, że w jej oczach lśnią łzy. Otworzyła usta, by coś dodać, ale ubiegł ją spokojny, zrównoważony głos Misterie Artez, która nachyliła się nad drugim mikrofonem konsoli i przejęła połączenie.

– Szanowni państwo – powiedziała była Przedstawicielka Rady Błękitu – w zaistniałych okolicznościach wnioskuję o pięć minut przerwy.

Nikt nie zaprotestował.




Potrzeba było nieco czasu, nim zebrali się ponownie.

Wnioskowane przez Misterie pięć minut wydłużyło się do dziesięciu, a potem do piętnastu. Kiedy jednak ludzie zebrali się z powrotem, w SNSO „Chwały” panowała grobowa, martwa cisza. Nie mówiono i nie szeptano. Patrzono tylko na człowieka, który ukazał im upadek Wypalonej Galaktyki i który podchodził właśnie do admiralskiej konsoli nawigacyjnej ciężkim, wolnym krokiem.

Tym razem Grunwald był sam – nikt nie stał obok niego i nawet Hakl czy Artez odsunęły się na tyle, by w żaden sposób nie zakłócić tego, co miał do powiedzenia.

– Wbrew opinii admirała Hesta – zaczął spokojnym, cichym głosem spotęgowanym przez mikrofon – nie zginęliśmy. I nie możemy negocjować z Bladym Królem. Już tego próbowano, i to niejednokrotnie. Odpowiedź była taka sama. Śmierć.

Urwał. Słowo, którego wszyscy się obawiali, padło. Ale Myrton jeszcze nie skończył.

– Nie umrzemy – powiedział. – Zrobimy to, co konieczne. Uciekniemy Blademu Królowi... ukryjemy się przed nim.

– A to niby jak? – wtrącił kąśliwie Camil Musique. Grunwald był jednak przygotowany na takie pytanie.

– Lora, doktorze Harpago. Proszę o holo.

Wielkie holowgłębienie zatrzeszczało i wszyscy ponownie ujrzeli nie tylko Hełm Thora, lecz i niestabilną iskrę głębinową. Jarzyła się w centrum mgławicy niczym zafalowanie materialnej przestrzeni i nagle przybliżyła się ku nim niczym głodna, pokryta błękitem paszcza.

– Iskra głębinowa Velorum – wyjaśnił Grunwald. – Niestabilna i kapryśna. Bardzo odległa. Nazwana tak z powodu mieszczącej się jakieś pięćdziesiąt lat świetlnych od jej drugiego końca czarnej dziury o nazwie Nova Velorum. Od naszej jedynej ucieczki.

W sali ponownie podniósł się szmer. Myrton pozwolił mu przebrzmieć, ale w pewnym momencie uniósł rękę i wszystko ucichło.

– Nie wiem, kim jest Blady Król – wyznał. – Wiem tyle, że pojawia się co kilka galaktycznych eonów i niszczy życie w całej Galaktyce. Zawsze coś jednak pozostawia. Być może istniały kiedyś inne rasy, które eksterminował. Ale też krążące o nim legendy świadczą, że musiał przeżyć ktoś, kto je przekazał. Tym kimś będziemy teraz my.

Znów zaszemrało. Ale Grunwald nie przejmował się już uciszaniem zebranych.

– Nie sądzę, żebyśmy mieli inne wyjście – podjął. – Zaprogramowana przez Natriuma „Brzytwa topielca” nie obejmuje sektorów z czarnymi dziurami. Nie licząc tej konkretnej iskry, nie możemy dotrzeć do żadnej innej, a i tak będzie to trudne. Możemy poruszać się po Wypalonej Galaktyce po wyznaczonych torach... ale na tym nasza swoboda się kończy. Być może z czasem udałoby się nam odkryć pewny sposób podróży bez Synchronu, ale nie uciekniemy przed taką potęgą... – Przerwał, by nachylić się ku mikrofonowi i dodać z nową mocą: – Naszą jedyną szansą jest wejść w tę iskrę. Trudno powiedzieć, jak długo będzie leciała nią cała zimprintowana Flotylla, ale musimy dotrzeć do sektora po jej drugiej stronie. Gdy się w nim znajdziemy, musimy przebyć jeszcze pół setki lat świetlnych, by dotrzeć do czarnej dziury Nova Velorum i wejść w jej horyzont zdarzeń za pomocą ślizgu głębinowego. To wystarczy. Wyjdziemy z niego za milion, a może za miliard lat. Powrócimy – jeszcze bardziej podniósł głos, widząc, że szmer rozmów narasta – wtedy, gdy on już odejdzie!

W SNSO zawrzało.

Admirał Myrton Grunwald, Pierwszy Imprinter, odsunął się od konsoli. Patrzył na twarze rozjaśnione nadzieją i skrzywione lękiem, na półotwarte w zdumieniu usta i na tych, którzy szykowali się do krzyku. I krzyki te nastąpiły: od wiwatów po przekleństwa i modlitwy, zabarwione śmiechem i płaczem. Zapanował chaos, lecz inny od tego, który wywołał admirał Hest.

– Myrton... – szepnęła Erin. Grunwald nie usłyszał jej: patrzył na ludzi.

I w momencie, gdy wszystko miało pęknąć, gdy emocje miały do końca wziąć górę, holo zatrzeszczało.

Obraz sektora zniknął i wszyscy ujrzeli poszarpane, znudzone holo Huba Tansky’ego.

Siedzący w Sercu komputerowiec wyglądał jak Zimny. Jego oczy przysłaniała lekka czerń, ale nie zauważono tego w wyrysowanym światłem obrazie. Projekcja trzeszczała i rwała się na piksele.

– Jak się bawicie? – spytał szeleszczącym od lodu głosem. – Przebieracie nóżkami? Machacie skrzydełkami?

– Co on... – zaczęła Hakl, ale Myrton powoli pokręcił głową.

– Awantury i krzyki, co? – zachichotał trupio Szef Komputerowców Flotylli Grunwalda. – Nie podoba się wam numer z czarną dziurką? Mam dla was dobre wieści: możecie zrezygnować i odlecieć w siną dal. Możecie sami zmierzyć się z Bladym Królem. I co wy na to?

SNSO ucichła. Wystraszeni, ale i pełni nadziei ludzie patrzyli na holograficzne widmo żywego trupa, które – ku przerażeniu Hakl – spróbowało się do nich uśmiechnąć.

– Na początku może wyjaśnię, jakim cudem bez „Brzytwy topielca” Flotylla Grunwalda miałaby przebyć owe pięćdziesiąt lat świetlnych z wylotu iskry Velorum do dziury Nova Velorum. A oto i odpowiedź... – Tansky na chwilę przerwał, dotykając dłonią kieszonki pocerowanego kombinezonu, jakby szukał zapomnianego neopeta. – Otóż mamy nową sieć galaktyczną. To ten cały Biały Szum. Odgłos Wszechświata. Zimne, galaktyczne pasmo. W ten sposób Blady Zastęp porusza się po Galaktyce i komunikuje się z Konduktami. – Wzruszył ramionami. – Trudno powiedzieć, czy to przejaw naturalnej siły, czy programu. Może to echo Głębi, a może coś, co ją pokrywa. Niestety, pomimo odkrycia owego „zimnego pasma” nie mamy podglądu na to, gdzie znajdują się siły Bladego Króla. Najważniejsze jest jednak to, że dzięki pomocy przemiłego doktora Harpago możemy za pomocą Białego Szumu ponownie latać po Wypalonej Galaktyce. Problem polega na tym, że to ja... i tylko ja widzę to zimne pasmo. – Zmrużył czarne oczy. – Rejestruję je tak jak was. Machających w przerażeniu skrzydełkami.

Urwał, ale nikt się nie odezwał. Ludzie słuchali.

– Jeśli plan Myrtona się wam nie podoba, mogę wam dać coś w rodzaju mapy – powiedział wreszcie. – Rozszerzenia do „Brzytwy topielca” w oparciu o Biały Szum. Będzie niestabilna, ale lepsze to niż nic. Dzięki owej mapie polecicie sobie, gdzie chcecie, czyli na spotkanie ze śmiercią. Podczas gdy pozostali, lecąc z Flotyllą Grunwalda, dotrą do Nova Velorum i uratują tyłki. To mogę wam zagwarantować – podkreślił i w jego martwym głosie słychać było dumę. – Reszta to kosmetyka. Uda się nam. Ale to, którą drogę wybierzecie, zależy już od was.

Wciągnął ze świstem powietrze. Westchnął.

– Dziękuję za uwagę – dodał jeszcze i zniknął.




Tej nocy, ustawionej sztucznie we Flotylli Grunwalda, mało kto spał.

Nie spali wojskowi – tacy jak Ama Tert, Scipio Publius czy Yusaku Godai, i ostatni przedstawiciele ludzkości z Klanu Naukowego, Kościstej Bandery czy TransLinii. Nie spali Strażnicy Granicy i członkowie sekt.

Nie spały obecne w geometrii Maszyny. Nie spał też obejmujący Fibonaccię Piecky Tip, który próbował rozpoznać, czy ciche impulsy komputerów teseraktowych przypominają bicie ludzkiego serca.

Nie spała wpatrzona w przestrzeń za neoszybą „Krzywej Czekoladki” uśmiechająca się do siebie kobieta znana niegdyś jako Tsara Janis. I nie spał łkający cicho, owinięty w termokoc admirał Fanill Hest.

Nie spali mechanicy i przydzielone Flotylli z hiperboloidy Maszyny drugiego i trzeciego stopnia, pieczołowicie rozsiewające wśród pozostałych statków zarodki mikrotów opanowanych przez imprint admirała Grunwalda.

Nie spała niespokojna Misterie Artez. I Erin Hakl, wtulona w ramiona Myrtona.

Nie spał i Hub Tansky – choć nie z wyboru. Jego martwe, zimne ciało nie wiedziało już, co to sen.

Ale przede wszystkim nie spała Wolna Sztuczna Inteligencja znana jako doktor Harpago Jones.

Drżące widmo Harpago 2.0 dotknęło Białego Szumu. I przywołało ponownie szepczący ku niemu sygnał. A konkretnie: trzy sygnały.

Pierwszy należał do obecnego, świadomego przedstawiciela Konsensusu – kapitana Kayta Telsesa, który przez swoje czarne gogle patrzył na postać doktora z lekkim zaciekawieniem.

W drugim objawiła się Madella Nox wraz z siedzącą tuż obok, jakby wypraną z emocji Panią Alais Tyhne i niewyraźnymi sylwetkami, których Jones już nie znał, a które były nikim innym jak uratowaną z Głębi przez Nox Susie Winter i jej załogą.

Trzeci i ostatni sygnał należał do Lory, przedstawicielki Wolnych Sztucznych Inteligencji Flotylli Grunwalda.

Wszystkie te istoty wpatrywały się w Harpago, którego holograficzna reprezentacja zakrzepła i utwardziła się w zimnym paśmie Białego Szumu.

– Nie mamy wiele czasu – powiedział po chwili Jones. – Nie chciałbym, by wykrył nas Tansky.

– A zatem proszę się streszczać – zauważył Kayt Telses.

– Tak – zgodził się doktor. – Pokrótce: plan Huba i Myrtona został przyjęty do realizacji. W zasadzie jednogłośnie.

– Nova Velorum? – upewniła się Madella Nox.

– Tak – przyznał Harpago.

– Czyli jednak czarna dziura – chrząknął Telses. – Dobrze, niech i tak będzie... – Były kapitan „Płomienia” przekrzywił głowę, jakby nasłuchiwał odległego szeptu. – Konsensus wyraża swą zgodę – dorzucił po chwili. – Przybędziemy.

– Tak jak i Wolne Sztuczne Inteligencje – dodała Lora, wpatrzona przenikliwie w Madellę Nox.

– To ostatnie – stwierdziła nieco kąśliwie była Ambasadorka Ludzkości – to chyba zwykła formalność.

– Nie uda się wam bez nas – zauważyła spokojnie Lora. – I świetnie o tym wiecie.

Madella nie odpowiedziała. Po nieco przeciągającej się ciszy głos zabrał ponownie Jones:

– A zatem koniec – powiedział.

– Koniec – zgodziła się Lora.

– Koniec – potwierdziła Madella.

– Koniec – dorzucił, krzywiąc się nieco, Kayt Telses.

– Nie ma to tamto – wyrwała się niespodziewanie siedząca obok Madelli Susie Winter, ale jej słów nikt już nie skomentował.

Holo uwięzione w okowach Białego Szumu zgasło. Tak samo jak ostatnia ukryta przed Flotyllą Grunwalda konferencja.





Look up here, I’m in heaven

I’ve got scars that can’t be seen

I’ve got drama, can’t be stolen

Everybody knows me now


trubadur David Bowie, BlackStar – Lazarus,

Era Terrańska





To, jak mają się sprawy, Tartus Fim zrozumiał bardzo szybko.

Ducissa Pallidus, Blada Księżna, w jednym okazała się podobna do Kirke – nie przepadała za długimi monologami. Z początku stała tylko, patrząc na nich czarnym, pozbawionym emocji wzrokiem, by w końcu – bez choćby słowa ostrzeżenia – wyciągnąć rękę i chwycić go za gardło. A dokładniej – sprawić, by poczuł, jak na szyi zaciska mu się mocna garota. Nawet go nie dotknęła, ale dziwna, zimna moc wystarczyła, by zsunął się na kolana z fotela pierwszego pilota „Ciemnego Kryształu”. Pociemniało mu w oczach.

– Tartus – powiedział upiór. – Ugnij się, Tartus. Ukorz.

– Kir... – wychrypiał, ale nie był w stanie powiedzieć nic więcej.

Mała Elohim próbowała do niego doskoczyć, ale wystarczył kolejny ruch ręki Zimnej, by wcisnąć ją głęboko w fotel astrolokatora. Cud, że Głód gdzieś wlazł, pomyślał półprzytomnie Fim, inaczej z pewnością rozszarpałaby go na strzępy.

– Nie mam czasu – ogłosiła zimno Ducissa. – Jest tylko Bladość. A Bladość pragnie, Tartus. Bladość żąda końca – dodała i nagle zwolniła uchwyt. Fim wciągnął spazmatycznie powietrze, zakaszlał. – Rozumiesz?

– Ro...rozumiem... – wychrypiał. Ale ta, która była niegdyś Kirke Bloom, jeszcze nie skończyła.

– „Brzytwa topielca” – powiedziała. Jej zgrzytliwy, zimny głos przypominał pękający lód. – Lokalizacje. Flotylla Grunwalda. Tak się teraz nazywa. Flotylla Grunwalda.

– Nap...naprawdę?

– Doszło do starcia w punkcie zbornym – oznajmiła pustym, bezosobowym tonem. – Zebrano informacje. Ale przerwano atak. Tak zdecydował Potępiony. Starcie zostanie jednak wznowione, gdy zbiorą się niezbędne siły. Bladość zazna ukojenia.

– Kirke... – wyszeptał słabym głosem Fim, ale Blada Księżna nie zwróciła specjalnej uwagi na jego słowa.

Cokolwiek zrobiono Bloom, przemiana nadal postępowała, powoli, ale nieubłaganie. Ile potrzeba czasu, nim zacznie bełkotać jak Sepetes? I czy uzna wtedy, że jednak powinni zginąć?

– Lokacje – powiedziała Ducissa Pallidus, odwracając się do sparaliżowanej Małej. – Polecisz do punktu zbornego. A jeśli nie będzie tam Flotylli, znajdziesz lokacje zawarte w „Brzytwie”. Oznaczysz je, a znajdziemy Flotyllę. Umożliwimy... nadejście Bladości.

– Posłuchaj... – zaczął Tartus, ale w tym momencie konsola zatrzeszczała i tuż obok niej wyświetliło się holo Ciotki. Zwichrowana SI patrzyła na Bladą Księżną w wyraźnym zdumieniu i nim Fim zdążył zareagować, wyciągnęła do niej ręce.

– Skarbuniu... – szepnęła. Zimna Ducissa Pallidus przekrzywiła głowę, wpatrując się intensywnie w Ciotkę. – Co oni z tobą zrobili... dzióbku...

– Ciotka! – syknął Tartus. – Nie wtrącaj się...!

Ale na to było już za późno.

Przez chwilę wydawało się, że nic się nie stanie. Zwichrowana SI zamarła, widząc, że jej słowa nie powodują żadnej reakcji. Blada Księżna patrzyła na nią bez słowa, by wreszcie wyciągnąć rękę. Ku Ciotce popłynął lód. I nagle wszystko się zmieniło.

Po pierwsze, konsola nawigacyjna zabuczała cichym alarmem uszkodzonego oprogramowania. Po drugie, „Ciemny Kryształ” przygasł i na dwie, trzy sekundy utracił energię rdzenia. I po trzecie, holograficzna postać Ciotki zadrżała i bez słowa rozsypała się na tysiące srebrnych pikseli.

Mała krzyknęła, ale jej krzyk zniknął w tle alarmu, trzasku i ponownego rozruchu rdzenia. Zapadła ciemność, a gdy powróciło już światło, Ciotka zniknęła, tak jakby nigdy nie istniała, i Tartus Fim ze zdumieniem stwierdził, że po policzkach spływają mu łzy.

– Gam – odezwała się głucho Ducissa. – Gam.

– Jestem – potwierdził wyświetlony egoskan. Jego widmowa twarz wyglądała na kompletnie pustą. Patrzył na Bladą Księżną, jakby widział ją po raz pierwszy.

– Nie powinieneś istnieć – powiedziała Ducissa – ale istniejesz. Jesteś cierniem Bladości, ale będziesz przydatny, tak jak statek, który nie istnieje. Zbierzesz to – wskazała ręką na konsolę – co zostało z Kirke. W pełni zapanujesz nad okrętem. Wesprzesz Pokrakę. Wesprzesz lot. Bladość – dodała, odwracając się od nich i powoli wychodząc z mostka – zazna ukojenia.

Dopiero po jakimś czasie Tartus zrozumiał, że Blada Księżna nazwała Ciotkę tym, co zostało z Kirke. Ale to, jak i wszystko inne, nie miało już żadnego znaczenia.




W nadświetlną weszli pół godziny później.

Wyglądało na to, że Ducissa Pallidus nie będzie towarzyszyć im na mostku. Zamknęła się w kajucie kapitańskiej Gama, która do niedawna była kwaterą Kirke Bloom. Najwidoczniej Blada Księżna nie potrzebowała sprawować bezpośredniej kontroli nad ich poczynaniami. Wystarczał jej genokomputer i podgląd mostka... a może – i myśl ta jednocześnie uspokajała i przerażała Fima – dokładne wypełnianie jej poleceń nie miało dla niej większego znaczenia, o ile będą poruszać się w pewnych ustalonych ramach. Mogło to oznaczać kilka rzeczy... i Tartus zrozumiał, że da się to sprawdzić tylko w jeden sposób.

– Mała – powiedział głośno, zastanawiając się, jak czuły jest monitoring „Ciemnego Kryształu” – słyszałaś Bladą Księżną. Potrzebuję pełnych lokalizacji wszystkich punktów zbornych Gatlarka, a także prowadzących do nich ścieżek. Będziemy sprawdzać wszystko metodycznie, metodą prób i błędów – dodał, wpatrując się w Elohim i modląc w duchu, by zrozumiała ukryty przekaz.

Ale Mała nie dała po sobie niczego poznać. Nachyliła się nad konsolą i zaczęła po niej po prostu przebierać palcami, wyświetlając dotykowe holo. Fim przymknął oczy i drżącą z niepewności ręką podłączył się personalem do konsoli. Po utracie sieci pozostało mu tylko to, nie licząc zwykłego podpięcia się kablem: zawodne, personalowe łącze kontaktowe. I to z niego zamierzał skorzystać.

– Gam – szepnął cicho w nadziei, że kontakt nie zostanie odkryty. – Gam.

– Słyszę cię, Tartus – subwokalizował po chwili, czując, że egoskan przejmuje częściowo jego własny aparat mowy. Łącze personalowe omijało zabezpieczenia i nie korzystało z półśrodków. – Czego chcesz?

– Myślę, że nie jest to ta Kirke, którą znaliśmy.

– Serio? Chyba nic w tym dziwnego?

– Nie o to mi chodzi – mruknął Fim tak cicho, że nie dosłyszał nawet własnego głosu. – Ona coś zatraciła. Nie jest czujna. Zostawiła nas i poszła do kajuty. Nie widzi powodu, by nas pilnować. Kimkolwiek się stała, zaczęła zachowywać się jak Zimni. A oni, jak rozumiem, wypełniają polecenia Bladego Króla, nawet się nad nimi nie zastanawiając.

– I co w związku z tym?

– Tylko tyle, że punktów zbornych i ścieżek skokowych w „Brzytwie” jest naprawdę sporo – wyjaśnił Tartus. – Nieco więc sobie polatamy, nie sądzisz?

– Nie, nie sądzę – nie zgodził się Gam. – Kir... Blada Księżna wie, w którym sektorze była ostatnia potyczka. Spodziewa się, że z miejsca dolecimy do punktu, w którym siły Bladego Króla napotkały tę całą... Flotyllę Grunwalda.

– Słuchaj, egoskanku – syknął cicho Fim. – Słyszałeś, co powiedziała. „Polecisz do punktu zbornego”. Nie podała tylko którego. Może zrobiła to specjalnie. Może zostało w niej coś z dawnej Kirke i to coś stara się nieco namieszać. Zauważ, że kiedy wydałem polecenie Małej... polecenie, które Blada Księżna mogła usłyszeć przez łącze w kajucie kapitańskiej, nie było reakcji z jej strony. Dlatego uważam, że mamy drobną możliwość manewru. Rozumiesz, o czym mówię?

W łączu personalowym na moment zapadła cisza i Tartus poczuł nagle, że miałby ogromną ochotę trzepnąć Gama w jego pusty i ograniczony łeb.

– Możliwe, że będzie konieczne sprawdzenie kilku odleglejszych sektorów – powiedział wreszcie egoskan. – Nie otrzymaliśmy dokładnych poleceń, więc to... może potrwać.

– Dokładnie tak – burknął Fim. – Pomimo naszych szczerych chęci.

– Trudno o szczersze – zgodził się Gam 2.0. – Ale zakładam, że nie będzie to trwało wiecznie.

– Być może. Niemniej jednak uważam, że ważna jest każda sekunda. Nie sądzisz? – podsumował Tartus.

Egoskan nie odpowiedział. I tak niecałe dwadzieścia minut później uruchomili nadświetlną i opuścili sektor błękitnego nadolbrzyma Segin Ruchbah, kierując się w niegdyś gęsto zasiedlone sektory Ramienia Oriona.

Obszary te – silnie dotknięte Wypaleniem – były na tyle liczne, że ich przeskanowanie mogło trwać teoretycznie w nieskończoność. Ale bumelanctwo jako strategia musi zawierać w sobie choć odrobinę prawdy. Teoretycznie nie wiedzieli więc, w którym punkcie miała znajdować się Flotylla Grunwalda, ale musieli opierać się na danych z „Brzytwy topielca”. A tych nie było nieskończenie wiele.

Problemy były dwa. Po pierwsze, o ile samych punktów startowych i wektorów było dużo, to punktów zbornych – o wiele mniej. I po drugie – tych punktów, które Natrium uznał za końcowe – było zaledwie pięć. Z czego trzy otrzymały status głównych. W którymś z nich w końcowej fazie operacji miały znaleźć się wszystkie zgromadzone statki i, jak słusznie zakładał Tartus, Grunwald musiał wylądować w jednym z nich. Kłopot był w tym, by do owego punktu dotrzeć jak najpóźniej.

Niestety, jego rozważania i plany szybko przestały mieć jakiekolwiek znaczenie. Gdy tylko dolecieli do sektora Epsilon Arietis, oznaczonego także jako HD 18519, Blada Księżna wróciła na mostek.

– Gwiazdozbiór Barana – powiedziała zimnym, szeleszczącym głosem. – Trzysta lat świetlnych od Terry.

– Tak – odmruknął Tartus, starając się nie patrzeć do tyłu. Siedział przy konsoli, niedbale prześlizgując się palcami po klawiaturach. System wypluł niewielką kulkę sektora. – Najjaśniejsza gwiazda w Baranie – dodał, przybliżając obraz błękitnawego karła. – Podstawowy punkt zborny dla Ramienia Oriona. Co prawda już opuszczony, ale biorąc pod uwagę pozostałe punkty bliżej Systemów Wewnętrznych... – zaczął i nagle poczuł, że brakuje mu tchu. Mała krzyknęła.

– Tartus – odezwała się Ducissa Pallidus. – Patrz, Tartus.

Ciekawe, na co, pomyślał, wciąż rozpaczliwie próbując złapać oddech. Ale Blada Księżna nie chciała go zabić, jeszcze nie. Lodowata garota zniknęła nagle i handlarz wyprostował się na fotelu pierwszego pilota, z ulgą masując gardło.

Nad konsolą nawigacyjną wyświetlała się mapa Wypalonej Galaktyki.

Z początku nie rozumieli, co Herold Bladego Króla chce im pokazać. Wyświetlony nagle Gam, Mała i Fim patrzyli tylko na galaktyczne Ramiona, przecięte niegdyś czarnymi nićmi Wypalenia... Wypaloną Galaktykę ogarniała pustka i ciemność.

– To koniec – oznajmiła chrapliwie Ducissa głosem niezwykle podobnym do głosu baronowej Sepetes. – Oto chwała Bladości.

– Serio? – mruknął Tartus, ale Blada Księżna nie zareagowała. Patrzyła jak i oni na gasnące gwiazdy.

– Polecisz w ten punkt. NGC 2243 – powiedziała wreszcie i Fim poczuł, jak zalewa go fala zimna. – Trzynaście tysięcy czterysta trzydzieści siedem lat świetlnych od Terry. Dość opóźnień. Dowiedziałam się właśnie, że to tam odbyła się ostatnia potyczka Bladości.

– My tego nie wiedzieliśmy – powiedział spokojnie Gam. – Może i jakoś łączysz się z pozostałymi siłami Bladego Króla, ale nie przekazałaś nam danych... Kirke.

Ducissa Pallidus spojrzała na egoskan i Fim nagle zobaczył, że nikły cień dawnej twarzy Bloom pojawia się na moment i gaśnie.

– NGC 2243 – powtórzyła. – Ustawić Aktywację Nadświetlnej w czasie T minus piętnaście minut.

– Mogą być opóźnienia – rzucił szybko Tartus. Blada Księżna odwróciła wzrok od Gama i popatrzyła na niego. – Nie żartuję. Nie wiem, czy pamiętasz – dodał na wydechu – ile trwał nasz powrót spoza Wypalonej Galaktyki. Ten dystans nie jest może duży, jak na nasz napęd, ale nie dotrzemy tam w jednej chwili.

– Bladość musi zaznać ukojenia – powiedziała i teraz był niemal pewny, że gdzieś tam mignęła mu Kirke. – Flotylla Grunwalda to ostatni bastion. Bladość żąda końca.

– Oczywiście – zgodził się Fim, czując płynący od Herolda chłód. – To zrozumiałe. Koniec jest ważny. Też chciałbym mieć to za sobą. Jeśli jednak zrobię, co będę mógł, czy będziemy mogli trochę pożyć? Tak, by popatrzeć na ów koniec – dodał w przypływie natchnienia, starając się, by jego głos brzmiał wystarczająco pokornie. – Byłbym bardzo wdzięczny... – zakończył, próbując nie patrzeć na pełną obrzydzenia minę Gama i zdziwienie malujące się na twarzy Małej.

Zapadła cisza. Wyglądało na to, że Ducissa nad czymś się zastanawia.

– Istnienie – powiedziała wreszcie – musi zostać zakończone. Taka jest wola Bladego Króla.

Plaga, zaklął w myślach Fim. Spojrzał z rosnącą rozpaczą na Gama. Egoskan zmarszczył brwi, jakby coś sobie kalkulował.

– Wola Bladego Króla jest zrozumiała – powiedział wreszcie, kierując na siebie uwagę Bladej Księżnej. – Ale przecież ty istniejesz, prawda? Musisz istnieć, dopóki to wszystko się nie skończy. Jesteś tu i działasz na chwałę Bladości.

– Istnienie – odpowiedziała powoli Ducissa – jest odejściem.

– Rozumiem – przyznał skwapliwie Gam. – Istniejesz, ale chwilowo, tak? My też tego pragniemy. Chcemy istnieć... aż nadejdzie ostateczny koniec. To wszystko.

I znowu zapadła cisza. Kimkolwiek była Blada Księżna, z całą pewnością nie posiadała rzutkiego umysłu Kirke Bloom. Trwała w bezruchu, jakby rozważanie bardziej skomplikowanych pojęć stanowiło dla niej trudność.

– Ostateczny koniec – powiedziała wreszcie. – Tartus. Dokonasz analizy nadświetlnej. Przyspieszysz proces przybycia. Bladość zazna ukojenia – zakończyła i wyszła z mostka.

– O ja plaguję... – szepnął Fim, gdy zostali już sami, nie zdając sobie sprawy z faktu, że właśnie wypowiedział ulubione przekleństwo Kirke.




Nie przepadał za tym konkretnym miejscem.

Szło się do niego korytarzem napęczniałym od energetycznych rur i mydłowatych klocków komputerowo-maszynowych sprzęgów. Ale nie o nie nawet chodziło, a o jakąś nienaturalną krzywiznę tego miejsca – coś, co zdawało się umykać wzrokowi. To, co zmieniło „Ciemny Kryształ”, było tu najsilniejsze i człowiek, idąc korytarzem, miał wrażenie, że jest w znajomym miejscu, ale dziwnie przekształconym, tak że czuł się nieswojo.

Nic dziwnego, że właśnie je upodobał sobie Głód.

Powinno tu być coś, co znał każdy szanujący się kapitan gwiezdnego statku. Oczom Tartusa Fima powinien ukazać się opancerzony kryształ rdzenia, płyty chłodziwa i wreszcie wewnętrzne wrzeciono napędu, sprzężone z odrzutem i grawitonami. Ale swojski widok zniknął. Na jego miejscu spoczywała grubo grawerowana czarna kula, przymocowana do ścian za pomocą pająkowatych odnóży. I choć była nieruchoma, otaczały ją wolno dryfujące wokół dyski i obręcze związane magnetycznym polem. Absorpcyjna Struktura Integracyjno-Masowa Obiektów typ V mruczała cicho, ale Fim nie dał się nabrać na przyjazny pomruk. To była czarna dziura albo coś, co potrafiło ją generować – tego był pewien. I gdyby w Bladej Księżnej pozostało nieco więcej Kirke Bloom, to wiedziałaby świetnie, że pomimo szumnych zapewnień Tartus nie ma pojęcia, o czym gada, mówiąc o przyspieszeniu lotu z pomocą drobnych poprawek.

– Plaga z tym – syknął teraz wściekle i usiadł w korytarzu. Bliżej i tak nie mógł dość: z tego, co pamiętał, kulę chroniło coś w rodzaju pola magnetycznego. – A ty co tu robisz? – dodał, widząc wylegującego się nieopodal kota. – Wiesz w ogóle, co się porobiło?

Głód popatrzył na niego leniwie i powoli przymknął oczy.

– Może i masz rację, że tu zwiałeś – zauważył Tartus. – Ona tu na pewno nie przyjdzie. Tu będziesz... bezpieczny – mruknął i rzucił, podnosząc głos: – Gam! Jestem przy absorpcyjnej! Wyłaź!

– Nie ma tu emitera holo – usłyszał w odpowiedzi.

– To bez znaczenia. Widzisz mnie?

– Tak. Ciebie i kota.

– Świetnie. – Fim oblizał wargi. – Słuchaj. To jedyne miejsce, gdzie Blada Księżna nie przyjdzie. I wykombinowałem dlaczego.

– Tak? A to czemu?

– Jeśli istotnie jest teraz Heroldem Bladego Króla i jeśli pamięta co nieco z wcześniejszego spotkania z Andy Likier, to wie też, że jeśli za bardzo zbliży się do tego urządzenia, statek wybuchnie. To rodzaj zabezpieczenia przed poznaniem napędu, który nie powinien istnieć w Wypalonej Galaktyce, bo łamie wszystkie normalne prawa fizyki.

– Nie rozumiem.

– Nieważne. – Tartus machnął ręką. – Generalnie chodzi o to, że to coś, co zastąpiło Kirke, jest oczami Bladości. A Bladziak nie może położyć łap na sekrecie tego napędu.

– Ciekawe założenie.

– Nie ciekawe, tylko logiczne. Jeśli pojawi się szansa, że Blady Król pozna ten napęd, „Ciemny Kryształ” wybuchnie. Stawiam na to zgrzewkę piwa.

– Niech ci będzie – uznał Gam. – I co w związku z tym?

– Nic. – Tartus wzruszył ramionami. – Co najwyżej tyle, że możemy sobie spokojnie knuć. O ile ta cała... Ducissa nie zacznie robić czegoś Małej.

– Nie sądzę, żeby do tego doszło – zauważył Gwardzista Cesarstwa. – Wygląda na to, że „Ciemny Kryształ” zyskał znacząco na wartości, jeśli chodzi o poszukiwania Grunwalda. A Mała jest stosunkowo dobrym astrolokatorem.

– W takim razie – chrząknął Fim – trzeba wymyślić, jak nieco obniżyć jej zdolności. I najlepiej tak, żeby to, co zajęło miejsce Bloom, nie zrobiło jej krzywdy. Jakieś pomysły?

– Jeśli myślisz o opóźnieniu lotu do NGC 2243, to nie zrobimy zbyt wiele, ale to, co zrobimy, może wystarczyć – stwierdził po chwili Gam.

– To znaczy?

– Widzisz tę grawerowaną płytkę? Na prawej ścianie, przed kulą? Z oznaczeniem napędu?

– Tak.

– Musisz ją odkręcić. Pod spodem znajduje się kilka drobiazgów, które można mechanicznie poprzestawiać. Choćby samą prędkość lotu. Możemy nieco opóźnić sprawę... o ile będziemy działali delikatnie. Najlepiej byłoby to przestawić na lata lotu, ale nie wiem, czy to się uda.

– A na ile możemy go przestawić?

– Nie mam pojęcia. W Gnieździe nie miałem możliwości technicznego sprawdzania tego problemu. Mogłem jedynie zarządzać nim programowo. Nadal potrafiłbym poprzestawiać to i owo pomimo uszkodzeń, które zadaliście oprogramowaniu... ale nie byłoby to teraz rozsądne.

Tartus przymknął oczy.

– Uszkodzeń, co? Masz na myśli Ciotkę – powiedział po chwili. – Program SI, który wpakował ci się do systemu.

– Tak.

– Mam pytanie. Czy coś... z niego zostało?

Na moment zapadła cisza. A kiedy Gam odezwał się ponownie, jego głos był znacznie cichszy.

– Niewiele – powiedział. – Strzępy. Ale tak, zachowane zostały całe linie kodu. Dlaczego pytasz?

– Ponieważ Blada Księżna powiedziała, że Ciotka jest tym, co jej zdaniem zostało z Kirke.

– Nie rozumiem...

– Akurat ty powinieneś – mruknął Fim. – Wygląda na to, że Bloom zrobiła coś podobnego do tego twojego egoskanu. Kiedyś wspomniała, że Ciotka to program wyciągnięty z jej personala. A Plaga wie, co tak naprawdę siedzi w personalach. Może to nie tylko okablowanie, ale cały samoistny system.

– System?

Tartus chrząknął.

– Z tego, co pamiętam ze ściągniętych raportów GSZ, zanim to wszystko pierdyknęło do końca, coś podobnego zrobiła Jedność – wyjaśnił. – Wyciągnęła to, co było w personalach, na zewnątrz i stworzyła sobie w ten sposób Maszyny w ludzkim opakowaniu.

– Chcesz więc powiedzieć, że Ciotka to Kirke?

– Nie. Chcę powiedzieć, że Bloom zachowała się podobnie. Oddzieliła z personala coś na kształt tożsamości programowej i zrobiła z niej pełnoprawną SI. Zapewne na jądrze własnej osobowości. Niemal tak jak ten twój... egoskan.

– Ciotka w niczym nie przypomina Kirke... – obruszył się Gam. – Co najwyżej Perseis...

– Kogo?

– Jej matkę – wyjaśnił egoskan. – A możesz mi wierzyć, Perseis jest jak prawdziwy wrzód na tyłku. Przez swoje ciągłe histerie ledwo zaakceptowała nasze małżeństwo. – Gam umilkł na moment, by dokończyć nieco ciszej: – To znaczy małżeństwo z moją Kirke.

– To teraz nieważne – westchnął Tartus. – Na razie proszę, żebyś przechował to, co zostało z programu Ciotki. Może jeszcze się przyda. I pomógł w opóźnieniu lotu.

– W porządku. Ile go zatem opóźnimy?

– Tyle, by przybyć jak najpóźniej do punktu zbornego. Może to da Flotylli Grunwalda jakąś szansę. – Fim podrapał się po wąsie. – Ale nie na tyle, by wzbudzić podejrzenia Bladej Księżnej. Lubię swój łeb – zaznaczył – i wolałbym, by jeszcze go nie urwano.




Wyglądało na to, że Ducissa Pallidus niczego nie podejrzewa.

Przed Aktywacją Nadświetlnej zmęczony przestawianiem skomplikowanych ustawień napędu Tartus spotkał ją tylko raz – w miejscu, w którym kompletnie się jej nie spodziewał.

Najpierw skierował swe kroki na mostek, by sprawdzić, co dzieje się z Małą. Dziewczynka Elohim uśmiechnęła się na jego widok i choć wiedział, że wyćwiczyła ten gest, poczuł ukłucie w sercu. Ale nie to było najgorsze, a bolesne przeczucie, że to ostatni raz. Za moment zamierzali odlecieć i miał wrażenie, że nigdy już nie zobaczy tego uśmiechu. A może i samej Małej.

Durne zabobony, uznał, podchodząc do Elohim i dotykając na chwilę jej łysej białej główki. Nie ma niczego takiego jak przeczucia. To tylko efekt zmęczenia i stresu. I sytuacji, która – delikatnie mówiąc – od dawna już ich przerosła. Trzeba było brać przykład z kota, pomyślał. Głód wiedział, jak się ustawić, by nikt nie zrobił mu krzywdy. Instynktownie poleciał tam, gdzie nikt nie pociągnie go za ogon. Nie to co ja... i Mała.

Ta ostatnia myśl sprawiła, że uśmiechnął się nieszczerze do Elohim i udał do mesy. Jakkolwiek miało się to skończyć – wiedział jedno. Nie wytrzyma kolejnych godzin bez solidnego łyku piwa.

I to właśnie tam czekała na niego Blada Księżna.

Z początku jej nie zauważył. Mamrocząc coś pod nosem, doszedł do mikrokuchni i otworzył jedną z chłodziarek. Przymknął na moment oczy, ale wiedział, co tam zobaczy. Puszkę napitku, reklamowanego jako bazujący na historycznych przekazach z Terry. Biały, metalowy pojemnik ze złotym wieczkiem, z niedającą się przetłumaczyć nazwą i rysunkiem starożytnej korony... plus dwie dziwacznie ubrane, tańczące pod nią sylwetki. Jego ulubione, schłodzone jak należy piwo. Niestety, ostatnie. Wyjął je, otworzył i z cichym westchnieniem upił pierwszy, niosący ukojenie łyk.

Dopiero wtedy odwrócił się i zobaczył Herolda Bladego Króla.

Ducissa Pallidus kucała na stole mesy niczym przyczajony ptak. Ta niezrozumiała, nietypowa pozycja sprawiła, że Tartusa przeszły ciarki. Jej niegdyś piękne, migdałowe oczy były kompletnie czarne i pozbawione białek. Czarne, spływające po niemal białej twarzy łzy pozostawiły po sobie blizny – a może były to tylko ślady gęstszej niż smoła czerni. Ale nie to było najdziwniejsze w jej postaci, a same kontury. Zarówno postrzępiony, fantazyjny strój, jak i skóra migotały lekko od nałożonego na nie pogłębinowego widma.

Gdy się ruszała, można było zauważyć delikatną smugę, a jej bladość niemal płonęła, jakby emitowała własne, zepsute światło. Tartus znał Natriuma Gatlarka, który wyglądał jak widmo, lecz Blada Księżna nie miała w sobie nic z jego struktury. Była realna i przez to obserwujący ją umysł czuł, że coś się ewidentnie nie zgadza.

Trwali tak przez jakiś czas, aż wreszcie Fim przełamał się i wyciągnął w stronę Ducissy puszkę z piwem.

– Może łyka? – spytał, sam nie wierząc, że mówi to naprawdę. Musiał jednak coś powiedzieć: ta cisza dzielona z upiorem sprawiała, że bał się o swoje zmysły. – Wyjątkowo dob...

– To nie powinno istnieć – przerwała mu i wówczas dostrzegł, w co się tak wpatruje. Na stole stała butelka z napoczętym likierem, ofiarowanym jej przez Andy.

– Istotnie – odparł. – To nie alkohol, tylko lep. Słodkie aż do wyrzygania...

– To cierń Bladości – powiedziała ni to do niego, ni do siebie. – Przełamanie istnienia i nieistnienia. Obelga dla Bladego Króla.

– Khem... a czy przypadkiem nie na takim przełamaniu właśnie mu zależy? – odezwał się Fim, niemal od razu żałując wypowiedzianych słów. Najwidoczniej nie mógł przestać: zarówno z fascynacji, jak i samego strachu. Blada Księżna uniosła nieco głowę i spojrzała mu w twarz. Tartus wytrzymał chwilę, ale czerń była tak głęboka, że po chwili odwrócił wzrok.

– Bladość potwierdziła swe prawo do końca – oznajmiła niespodziewanie. Jej zimny, chrapliwy głos na chwilę się zmienił i handlarz pomyślał, że gdzieś w tle przebija dawna Kirke. – Jest władna go dostąpić, gdyż zaznała go od początku. Umocniła się w swym prawie do Bezkresu. Zaistniała, by zakończyć istnienie. To jej prawo – orzekła. – Wypalona Galaktyka została wypalona. To – ponownie spojrzała na butelkę – abominacja i desperacja. Nieistniejący popełnili błąd. I zostanie on wykorzystany. Tak samo jak ten statek.

– Nieistniejący? – upewnił się Fim, ale Blada Księżna już wstała. Popatrzyła na niego, przekrzywiając głowę. Jej oczy, ciemne jak wnętrza czarnych dziur, nie wyrażały nic. Była w nich tylko pustka.

– Aktywujcie nadświetlny cierń – powiedziała. – Już czas.

Tartus nie odpowiedział. Taktyka opóźniania najwidoczniej skończyła się szybciej, niż się zaczęła. Kiwnął tylko zdawkowo głową i wyszedł z mesy, modląc się w duchu, by ta, która zajęła miejsce Kirke, nie wpadła na pomysł dokładnego sprawdzenia napędu.

Teraz pozostawał im tylko czas. Czas, którego nagle zaczęli mieć bardzo mało. Tak samo jak Flotylla Grunwalda.




W głównym punkcie zbornym NGC 2243 na szczęście nie było nikogo. Najwidoczniej poślizg czasowy był drobny... ale wystarczający. Widać było tylko rozpraszające się z wolna echa głębinowe. I to ostatnie szczególnie Tartusa zmartwiło.

Kryzys nastąpił nieco później, gdy wykonali kolejny skok w siatce prawdopodobnych wektorów, podanych usłużnie przez Gama i Małą Elohim. Gdy i ten sektor okazał się porażką, Blada Księżna wmaszerowała na mostek i bez słowa ostrzeżenia złamała dziecku rękę. Mała krzyknęła z bólu, a zimny nagle jak sam Blady Król Tartus poczuł, że ogarnia go potworna, z trudem dająca się utrzymać furia.

– Nie! – powiedziało wyświetlone holo Gama i tylko to powstrzymało Fima przed rzuceniem się na Ducissę.

Zamiast tego handlarz bez słowa wziął łkającą Małą i zaniósł ją do AmbuMedu. Blada Księżna nie zareagowała. Nie raczyła nawet spojrzeć, co robi Tartus – odwróciła się i opuściła mostek. Ostrzeżenie zostało przekazane i przyniosło określony rezultat. Przyspieszyli i w ten sposób dotarli w końcu do NGC 2359. A tam, tak samo jak nieobecną już od jakiegoś czasu Flotyllę Grunwalda, powitał ich wielki, galaktyczny cmentarz.

Patrzyli na piękną mgławicę Hełm Thora, wypełnioną dryfującymi ciałami i wrakami rozprutych statków. Fim szybko odwrócił wzrok, tak samo jak Mała czy nawet Gam. Na zimną, lodową śmierć patrzyła tylko Ducissa Pallidus i choć jej wzrok niczego nie wyrażał, dało się zauważyć, że pomimo kolejnego pustego sektora Blada Księżna czuje coś w rodzaju satysfakcji. Satysfakcji, od której wszystkim zrobiło się zimno.

– Niestety, niewypał – ogłosił spokojnie Tartus. – Mogli wejść w iskrę, ale po drugiej stronie niczego nie ma, nie licząc siatki lokacyjnej. Pewnie nie opłaca się tam lecieć.

– Nie – usłyszał głos, do którego nie był w stanie się przyzwyczaić. – Tam.

– Tam? Gdybym mógł poprosić o bardziej precyzyjną wypowiedź, byłbym niewymownie wdzięczny... – odparł Fim bez przekonania. Ale Blada Księżna podeszła do dotykowego holo i nacisnęła kilka przycisków. Konsola nawigacyjna zaszemrała i wyświetliła nowy obraz: ujęcie samotnego, zapomnianego skokowca – jedynego, który słał ku nim mikroskopijną dawkę działającego rdzenia.

– Tam – powtórzyła, przybliżając wizerunek statku. – Życie. Lećcie tam.

– Ten statek... – szepnął niespodziewanie Tartus. – Ale to przecież nie może być...

– „Krzywa Czekoladka” – przeczytał oznaczenia Gam. – Czy znasz może tę jednostkę?

– Znam – wychrypiał Fim. – Znam ją... dość dobrze.

– Ściągnijcie to – orzekła lodowato Ducissa. – Systemy zostaną zbadane. Życie przesłuchane. Bladość musi zaznać ukojenia.




Sporo zostało zmienione.

Na jego ukochanym skokowcu, jak szybko zorientował się Tartus, wstawiono przepierzenia i zainstalowano liczne modyfikacje. Niestety – a może na szczęście – cały system okazał się martwy. Lora, co stwierdził w towarzystwie kolejnego bolesnego ukłucia serca, była najprawdopodobniej stracona: nic nie zachowało się na komputerach i genokomputerze centralnym. „Krzywa Czekoladka” przestała de facto istnieć i by ją ponownie uruchomić, konieczna była wizyta w stoczni. Nie ocalało nic. Nic, z wyjątkiem bardzo nietypowego Stripsa.

Przedstawiciel Symulacyjnej Techniki Rozwoju Intelektu Postludzkiego musiał być Pogrobowcem – jeszcze jednym technicznym półtrupem z nieudanych zbawień. Jego nieco zniekształcona mechanicznymi wtrętami, naciągnięta na podzespoły twarz wydała się Tartusowi znajoma, ale to było wszystko. Miał na końcu języka, kim jest ten, który siedzi bez ruchu przy martwej konsoli nawigacyjnej... ale wrażenie złośliwie mu umykało.

– Co się z nim dzieje? – dosłyszał głos połączonego ze sobą Gama. Fim chrząknął przez głośnik skafandra próżniowego. Doczepioną do „Ciemnego Kryształu” „Krzywą Czekoladkę” objęła już grawitacja, ale tłoczenie w nią dodatkowego tlenu było bezsensownym pomysłem. I choć system próżniówki pokazywał, że na statku znajduje się nadal powietrze, Tartus nie miał ochoty, by o tym się przekonywać.

– Jest w trybie uśpienia – wyjaśnił. – Ma wyłączony statek, wykasowało mu oprogramowanie. Nie wiem, czy należy do Flotylli Grunwalda, ale najwidoczniej się zgubił. Nie wiedział, co zrobić, więc się wyłączył. Stripsowie tak mają.

– Bardzo dziwne... stworzenia – uznał po chwili Gam. – Cóż... – Głos zniknął, by zaraz powrócić: – Fim?

– Co tam?

– Zaraz nie będziesz sam. Idzie do ciebie Księżna.

– A po Plagę? – zdziwił się Tartus, ale usłyszał już odgłos otwieranej śluzy.

Zniecierpliwiona Ducissa Pallidus zdecydowała się nie czekać. Fim skrzywił się i odsunął od Reanimatora. Jeśli Blada Księżna miała ochotę go pooglądać, to nie zamierzał się w to wtrącać. Sprawa była i tak, na szczęście, przegrana, i wiedział nawet dlaczego.

– Cyborg – ogłosiła po chwili przybyła na statek Ducissa.

– Tak – odparł niechętnie Tartus. – To Strips – dorzucił z niejaką satysfakcją. – Możesz więc sobie darować przesłuchania. Nic ci nie powie. Nie musi.

Blada Księżna spojrzała na handlarza wyczekująco. Fim chrząknął. Znów czuł się nieswojo.

– To nie komputer – wyjaśnił niechętnie. – To cyborg. Nie włamiesz mu się do pamięci, bo głównym operatorem jest jego mózg. Słyszałem co nieco o Stripsach. Nie da się ich torturować. Zostali zbawieni technologicznie. Jeśli ten Pogrobowiec uzna, że sytuacja jest beznadziejna, wygłosi swoje ulubione powiedzonko i zejdzie z tego świata. Wyłączy się.

– Ulubione powiedzonko? – spytała. Tartus wzruszył ramionami, choć w skafandrze było to co najmniej problematyczne.

– „Symulacja zakończona” – dopowiedział. – Albo „gra skończona”. Dokładnie nie pamiętam. Takie tam głupoty. Tak czy owak, można go zostawić. Nic nam nie powie. Stripsowie kiepsko nadają się do przesłuchań. Wykasuje się i tyle.

Ducissa Pallidus nie odpowiedziała. Patrzyła tylko przez jakiś czas na nieruchome ciało Stripsa i gdy Fim zaczął się odwracać, by powoli opuścić swój martwy statek, podeszła nagle do Pogrobowca i złapała go za miejsce, gdzie powinno znajdować się gardło.

– Ej... – zaczął niepewnie Fim. – Co tu się...

Reanimatora pokryły lodowe iskry.

Z początku ciało cyborga tylko zadrżało. Potem pokryło się pogłębinowym widmem. A następnie otworzyło oczy, które na chwilę wypełniły lód i czerń.

Coś nagle huknęło, jakby ktoś odrzucił grobową płytę. Targany drgawkami Pogrobowiec zapalił się w kilku miejscach, sypiąc iskrami przeciążonych systemów. Z jego otwartych ust wydostał się pół ludzki, pół komputerowy jęk.

Blada Księżna odsunęła się. A Reanimator, ku przerażeniu Fima, wstał i z widoczną na twarzy rozpaczą spojrzał na swoje półmechaniczne ręce.

– Tsara! – krzyknął zupełnie jak człowiek. – Tsaaaara!

– Teraz – ogłosiła Ducissa Pallidus – zostanie przesłuchany.

– Kurwa mać – podsumował Gam.





Laser z opcją górniczą, dwa działa turbinowe, plazma i ściągacz. Plazma jest uszkodzona, tak samo jak jedna z turbinówek, ale do naprawienia. Ściągacz działa bez zarzutu, laser tak samo. Piękna broń! Poprzedni właściciel wprowadził własne... modyfikacje, także do stazo-nawigacji, ale wszystko jest legalne!


handlarz kosmiczny Rob Thud,

wypowiedź na temat „Wstążki”





Była ciepła, kochająca i miękka.

Znowu było tak samo jak za pierwszym razem, gdy po prostu zbliżyli się do siebie dziwnie nieśmiałym, niepewnym gestem. Przyciągnęła go wtedy bliżej i nawet nie wiedzieli, w którym momencie naprawdę byli razem.

Teraz kapitańską kajutę „Chwały” spowijał mrok, choć inny niż królująca za neoszybą ciemność. Jej ciało płonęło w nim niczym wystrzał, stężenie blasku. Szeptała jego imię, a gdy wreszcie zanurzył się w jej wnętrzu, objęła go tak mocno, jakby już nigdy nie chciała go wypuścić.

Trwało to długo, aż do granic i zapomnienia. A potem skończyło się, choć nie oderwali się jeszcze od siebie, płynąc w ciemności i srebrze odległych gwiazd. Trwali tak do czasu, w którym odetchnęła wreszcie po wyczerpującym krzyku, a on pocałował ją w usta i położył się obok, by mogła się w niego wtulić.

– Jutro – szepnęła wreszcie, kładąc głowę na jego piersi.

– Tak – przyznał. – Boisz się?

– Nie – zaprzeczyła. – Ufam ci.

– Ja też ci ufam, Erin.

Uśmiechnęła się lekko na wspomnienie chwili, w której powiedzieli to sobie po raz pierwszy.

– Mogłabym już tak zostać – powiedziała, przesuwając dłonią po jego ciele. – Bardzo bym tego chciała.

– Ja też – odpowiedział, ale w tych słowach nie było obietnicy i świetnie o tym wiedziała.

– Podjąłeś już decyzję, czym lecimy? – spytała.

– Najpierw będziemy na „Chwale”. Ale kiedy wyjdziemy z iskry, przejdziemy na „Wstążkę” – odpowiedział szybko. – To najlepsze wyjście. Trzeba dolecieć do tej czarnej dziury, a trzymanie głębinowego ślizgu z poziomu „Chwały” jest zbyt obciążające. Muszę się znajdować na czymś... lżejszym.

– Lżejszym? – rzuciła rozbawionym tonem. – Na tym skokowcu? Zmienionym w „Czarną Wstęgę”?

– Rozumiem, że niezbyt to przyjemne – przyznał – ale tak będzie najlepiej.

– Potrzebujemy więc astrolokatora, mechanika... i zbrojeniowca.

– Już się tym zająłem – powiedział Myrton. – Zgłosiło się kilku chętnych, ale na astrolokatora wezmę chyba tego młodego. Postanowił zostawić swój własny okręt, Plaga wie czemu. Ale zimprintowane statki i tak nie będą w zasadzie potrzebować astrolokatorów, skoro wszystko będę trzymał lokacyjnie. Nie w trakcie tej... podróży. Co do mechanika... chyba zgodzę się na propozycję Fibonaccii i wezmę Maszynę. Na zbrojeniowca weźmiemy Sumsa. Wiesz, że się uparł po tych ostatnich akcjach. Honor Pancerniaków Próżni i tak dalej... Wciąż nie może sobie darować, że nie upilnował Fanilla przy tej scenie z mikrofonem. Co do reszty, to mamy doktora Harpago... no i mamy Huba. Damy sobie radę, zobaczysz.

Erin nie odpowiedziała. Być może wierzyła w to, co powiedział. Być może nie. Ale teraz – w otaczającej ich ciszy i ciemności – nie miało to większego znaczenia.




Astrolokator Toc Trink postanowił powiedzieć o swojej decyzji w momencie, gdy w „Chwale” wstawał sztuczny świt.

Superpancernik – tak jak większość okrętów Flotylli Grunwalda – dostosowano do rytmu dzień–noc opartego na czasie obowiązującym na straconym Błękicie – planecie-stolicy Zjednoczenia. Czas ów był uśredniany w przypadku formujących się flot. Działo się tak z kilku powodów: po pierwsze, czas przebycia Głębi poszczególnych okrętów różnił się i trudno było dokładnie powiedzieć, jaki będzie po wyjściu. Po drugie – nie istniało coś takiego jak czas galaktyczny. Dopóki działał Synchron, ciągłość czasu pomagały utrzymać pasma sieciowe i kontrolujące je cherubiny. Ale gdy nadgalaktyczne satelity zgasły, skończyło się wszystko. W ten sposób czas Flotylli Grunwalda stał się jedynym obowiązującym czasem w Galaktyce.

Dla Toca nie miało to jednak większego znaczenia. Miał znacznie poważniejsze problemy na głowie. Związane z nikim innym, jak z kapitan Tsarą Janis.

To, że się zmieniła, było więcej niż pewne. Inaczej się zachowywała. Zmienił się nawet tembr jej głosu, choć nie zrezygnowała ze swoich ulubionych powiedzonek, takich jak „pa, pa, pa” czy „biedaczysko”. Ale nie chodziło nawet o to, że patrzyła na niego tak, jakby byli sobie obcy. Chodziło o Rupiecia. A także o jej uśmiech.

Co do Pogrobowca, czyli urzędującego w zbrojeniówce Reanimatora Stripsów, Janis wykazała całkowitą, zimną obojętność. Stało to w tak dużej opozycji do jej wcześniejszego zachowania, że Trink czuł, że coś się nie zgadza. Rupieć niespecjalnie się tym przejął, ale on – tak. Była to zatem pierwsza nieścisłość, lecz druga – uśmiech – była znacznie gorsza.

Toc podglądał Tsarę kilka razy, gdy myślała, że jej nie widzi. Szeptała, tego był pewien. Szeptała do swoich dłoni, myśli i widoku za neoszybą. Szeptała tak, jakby wygłaszała jakąś ukrytą modlitwę.

Pamiętał tę sztuczną noc, gdy przyszli do nich ludzie Sumsa. Dwóch Pancerniaków Próżni w lekkim uzbrojeniu bojowym. Porozmawiali wówczas z Janis i Trink usłyszał, że chodziło o jakieś nagabywanie Pinsleep Wise. Tsara zaczepiała Główną Astrolokatorkę Flotylli? Brzmiało to jak absurd, ale Toc czuł, że była to prawda.

– Dziwnie się potem zachowywała – wyznał Lorze w swojej kajucie, gdy był pewny, że nikt ich nie podsłucha. – Na pewno zauważyłaś. Kiedy wyszli, dostała jakiegoś... świra, serio. Tak jakby się wściekła. I mówiła coś o Grunwaldzie.

– Nie mam czasu pilnować wszystkiego na „Krzywej Czekoladce”. A co mówiła? – zainteresowała się Lora.

– Hmm... coś o tym, że „chorobliwie chronią jego dupę”, podczas gdy ona ma „do załatwienia takie ważne sprawy”. I coś o tej Wise, że jeszcze ją popamięta. To było chore, Lora...

– Może wciąż dochodzi do siebie – zasugerowała SI. – To, co zrobiły jej Maszyny, mogło wywołać silny wstrząs. Przejrzałam jednak jej dokumentację medyczną z „Lazarusa” i nie było tam niczego ciekawego... może z wyjątkiem zaleczenia jakichś starych ran w mózgu.

– O tym słyszałem – przyznał. – O tym, że miała coś z mózgiem...

– Być może tak właśnie było – zgodziła się WSI. – Ale według dokumentacji jest już kompletnie zdrowa.

– Nieważne. I tak nie chcę z nią latać.

Wyświetlone holo małej córki Tartusa popatrzyło na Toca wielkimi, wyrysowanymi oczami.

– Chcesz odejść z „Krzywej Czekoladki”?

– Boję się jej – wyznał. – Nie mam już do niej zaufania.

Lora nie odpowiedziała. Patrzyła tylko na niego i nagle, ku zdumieniu Trinka, wyciągnęła lekką, holograficzną rękę, by dotknąć jego dłoni w czarnej rękawiczce. Toc uniósł brwi. Poczuł lekkie mrowienie, częste przy muśnięciu dotykowego holo.

– Nie mogę od ciebie wymagać, byś tam został, w momencie gdy sama przeinstalowuję się do serwerów „Chwały”. Pomogę ci więc – obiecała. – Coś ci załatwię.

I rzeczywiście coś mu załatwiła.

Problem polegał na tym, że musiał się z tego wytłumaczyć. Dlatego też od razu, gdy światło na zadokowanej ponownie na „Chwale” „Krzywej Czekoladce” delikatnie wyżółciło się symulacją świtu, wskoczył pod natryskową mikrołazienkę i ochlapawszy twarz, udał się do stazo-nawigacji. Niestety, ku jego zaskoczeniu był tam tylko Rupieć.

– Gdzie jest kapitan? – spytał, formując niewielki termokubek z mikroekspresu. Elektroniczny Pogrobowiec uniósł głowę z doczepionymi podzespołami.

– Jest konieczne, by stwierdzić – odezwał się spokojnym, martwym głosem – że kapitan Tsara Janis nie znajduje się w „Krzywej Czekoladce” od T minus ośmiu godzin i dwudziestu siedmiu minut.

– Nie ma jej? – zdziwił się Trink. – A gdzie jest?

– Nie jest to wiadome tej Symulacyjnej Technice Rozwoju Intelektu Postludzkiego – wybrzęczał Rupieć. – Znane są jej tylko procedury o charakterze domyślnym.

– To znaczy?

– Jest konieczne, aby dokonać pełnej synchronizacji z Flotyllą Grunwalda w wyznaczonym czasie T siedemnaście zero – ogłosił Reanimator. – Jest konieczne wylecenie z doku „Chwały” i pilotowanie „Krzywej Czekoladki” w ramach procedur, które...

– Zostawiła cię... – przerwał mu zaskoczony Trink. – I nie powiedziała, czy wróci. Rupieć...

– Tak?

– Przykro mi, że zostałeś sam. Pewnie dla ciebie to bez znaczenia, ale chcę, byś wiedział, że jest mi przykro. – Toc wciągnął powietrze i rzucił na wydechu: – Ale nie zmienia to faktu, że odchodzę. Muszę odejść. Przekaż jej to, dobrze? Wypisuję się z „Krzywej Czekoladki”. Dasz sobie z tym radę? Statek jest dość zautomatyzowany...

– Jest konieczne, by stwierdzić, że tak.

– Dzięki – mruknął Trink i nieco wbrew sobie podszedł i dotknął ramienia Pogrobowca. Rupieć spojrzał na niego pytającym wzrokiem. – Dzięki za wszystko, stary – dodał chłopak. – Jesteś w porządku.

– Jesteś w porządku – zgodził się scyborgizowany Malkolm Janis.




Pozostało jeszcze kilka godzin do startu, gdy Wolne Sztuczne Inteligencje wraz z Maszynami i wojskowymi koordynatorami zaczęły ustawiać Flotyllę Grunwalda, szykując się do wejścia w iskrę głębinową Velorum.

Nie miała to być krótka przejażdżka. Ze wstępnych wyliczeń wynikało, że – o ile wynurzą się po drugiej stronie – w samej iskrze mają do pokonania dystans około piętnastu tysięcy lat świetlnych. To oznaczało, że z NGC 2359, mieszczącego się sporo przed Ramieniem Perseusza, muszą nie tylko minąć wspomniane Ramię, ale i Ramię Oriona, by znaleźć się pomiędzy nim a Ramieniem Strzelca, daleko za ostatnim oznaczonym jako zamieszkały punktem – czyli sektorem NGC 2818, dwubiegunową mgławicą planetarną w gwiazdozbiorze Kompasu. Wyjście z iskry, oznaczone jako Velorum 1, posiadało liczne boje lokacyjne prowadzące do NGC 2818 lub do Systemów Wewnętrznych – w tym do Azylu, czyli Centralnej Planety Psychiatrycznej Zjednoczenia. Niestety, nie mogli skorzystać z żadnego z tych wyjść. Czekał ich długi ślizg głębinowy – o tyle niebezpieczny, że trzeba było uniknąć wypadnięcia w strefę oddziaływania czarnej dziury Nova Velorum. Ale nie był to jedyny problem.

W odróżnieniu od Bladego Zastępu, podróżującego nie tylko Głębią, ale i Wypaleniem, byli znacznie wolniejsi. Biorąc pod uwagę tonaż tego, co pozostało z dywizji pancernej, a także rozmiar samej hiperboloidy Maszyn i superpancernikowej „Chwały”, przez piętnaście tysięcy lat świetlnych powinni lecieć Głębią ponad dwieście czterdzieści tysięcy godzin, czyli około dwudziestu siedmiu błękitnych lat. Ale dziury i iskry głębinowe nie przejmowały się fizyką kosmicznych lotów i bywało, że lecące nimi jednostki przybywały i przed czasem swego wyruszenia. O tym wszystkim Pierwszy Imprinter wiedział świetnie i już zaczynał tęsknić za czasem, gdy owa wiedza nie była mu do niczego potrzebna.

– Dziewięćdziesiąt siedem procent synchronizacji – poinformowała go usłużna Lora. – Wciąż męczymy się z ustawieniem hiperboloidy... nie do końca pasuje do systemu.

– Ja ją czuję – mruknął Myrton, dochodząc powoli do SNSO „Chwały”. Tak jak się spodziewał, tłumek gapiów i wyznawców już pod nią czatował. A prosił przecież Sumsa o dyskrecję...

– To pomysł Misterie Artez – zauważyła cicho Lora. Obraz wyświetlonej obok niego dziewczynki nieco irytował, ale był go w stanie przełknąć. Gdyby tylko nie ci ludzie... – Chcą zobaczyć Pierwszego Imprintera, zanim wkroczy do centrum dowodzenia i wygłosi kilka ostatnich słów przed wejściem w iskrę głębinową...

– Świetnie – mruknął.

– Nie ma się pan czego obawiać, admirale – dodała szybko. – Wszyscy zostali przeskanowani. Nie będzie żadnych incydentów. Wspierają nas Pancerniacy Próżni.

– Rewelacyjnie – odparł.

Istotnie, przypominało to raczej spęd fanów gwiazdy holoekranu niż zgraję agresywnych oszołomów. Nieśli ze sobą holo i zwykłe transparenty... i to go zmieszało, tym bardziej że przynajmniej kilka było przeciwko niemu. Ale negatywne, przekreślające jego postać obrazy szybko zniknęły – w tłumek wmaszerowali dziarsko ludzie Sumsa.

– Polityka... – rzuciła przepraszająco Lora. Myrton nie odpowiedział.

Stanął na moment, bo wypadało stanąć. Spojrzał na zgromadzonych i pod wpływem impulsu wyciągnął rękę w geście krótkiego pozdrowienia. Uśmiechnął się, choć był to zmęczony uśmiech. A potem odwrócił i wszedł powoli przez otwartą bramę SNSO.




Kiedy Flotylla Grunwalda zsynchronizowała wreszcie liczniki i weszła w Velorum 2, by wyjść w Velorum 1, stało się to, czego najbardziej obawiał się Myrton. Urwało mu jeden statek.

Nie było to jego winą. Kierujący „Krzywą Czekoladką” Elektroniczny Pogrobowiec z zaskoczeniem zauważył, że zawirusowana konsola nawigacyjna przestała odpowiadać na jego polecenia. Statek – sam z siebie – zerwał kontakt i zaczął gasnąć, jako jedyny z całej odlatującej Flotylli Grunwalda. „Krzywa Czekoladka” – niezgodnie z zaleceniem Rupiecia – zatrzymała nawet dryf. Wyhamowała sporo przed iskrą i odłączyła komunikację. A potem zaczęła gasnąć.

– Lora – powiedział Rupieć. – Lora.

Konsola nie odpowiedziała. Reanimator zawahał się na moment, ale sterujące nim oprogramowanie kazało mu powtórzyć polecenie wywołania SI. Powtórzył je jeszcze kilka razy, zanim nad konsolą wyświetliło się holo. Ale nie była to Wolna Sztuczna Inteligencja. Holoemiter wyświetlił postać pięknej kobiety, wierzącej przez długie lata, że jest Tsarą Janis.

– Pewnie jesteście zaskoczeni – powiedziało widmo. – Jeśli urwaliście się ze smyczy, to powinno wyświetlić to nagranie. Szczerze, to chciałabym teraz zobaczyć wasze rozkoszne buziunie. Szczególnie twoją, Malkolm. Bo co do ciebie, Toc... – urwała na chwilę, by uśmiechnąć się zimno i niespecjalnie szczerze – przykro mi. Miałeś pecha. Zły statek, zły czas, zły... kapitan.

Rupieć nie odpowiedział.

– A co do ciebie, mechaniczny trupie – rzuciło holo – to w zasadzie jestem ci wdzięczna. Do pewnego stopnia, oczywiście. Dlatego pozwoliłam sobie nie urżnąć ci łba, a zamknąć w latającej trumnie. Historia lubi się powtarzać i tak dalej. – Widmo wzruszyło ramionami, z trudem powstrzymując się od zimnego chichotu. – Zginąłeś w wyłączonym skokowcu w 32C, wcześniej zamknąłeś mnie w czymś, co brałam za własne ciało, teraz znowu ja cię zamykam... straszny z ciebie wielbiciel zamkniętych pomieszczeń, co? Wybacz... żarcik.

Reanimator milczał.

– W porządalu, mój robalu – powiedziało po chwili holo. – Będę się streszczać. Dla jasności: nic tu nie zrobicie. Zainstalowany wirus powinien wykasować już całe oprogramowanie z wyjątkiem kilku funkcji, takich jak odtworzenie tego nagrania. Lora, tak jak zapowiadała wcześniej, zainstalowała się już pewnie w „Chwale” albo w innym większym okręcie, zostawiając tylko rezerwowe oprogramowanie składowe z cząstką jej osobowości, co nie było wielkim wyzwaniem. A ono też za moment zniknie. Za chwilę nadejdzie noc – dorzucił holoobraz. – I zimno. Nieskończona, lodowa próżnia.

Widmo urwało. Przymknęło oczy, oddychając ciężko, jakby po ostatnich wypowiedzianych słowach coś ścisnęło je za serce.

– Może pocieszy was nieco, że to niemal nieosobiste – dodało po chwili. – Mam do zrobienia coś ważnego i tylko byście przeszkadzali. To tyle. Zainstalowaną w „Chwale” Lorą zajmę się później.

Trzasnęło. Obraz zaczął zanikać, ale zamigotał nagle i powrócił.

– Byłabym zapomniała – doleciało. – Pa, pa, pa... biedaczyska.

Kolejny trzask był ostatnim i dopiero wtedy Reanimator Malkolm Janis zaczął odczuwać coś w rodzaju starego, dziwnie znajomego lęku.

Na „Krzywej Czekoladce” powoli zapadała noc.




Velorum 1 wypluła Flotyllę Grunwalda wprost w ocean zimnych gwiazd i sieć boi lokacyjnych. Nie było tu Wypalenia – sektora nie dotknęła nawet jedna zagubiona nić. Miał być pusty, nie licząc kilku wraków, których właściciele szykowali się do skoku tuż przed upadkiem Synchronu.

Miało być zatem pusto. Ale było kompletnie inaczej.

Pierwsze zauważyły to WSI i niezorientowana w sprawie geometria Maszyn. Obserwujący wyjście z iskry surogat Piecky Tip natychmiast nacisnął przycisk alarmowy, ale ku zaskoczeniu zarówno jego, jak i Fibonaccii, alarm został zdławiony przez zarządzającego hiperboloidą Newtona. Było to jednak działanie na wyrost, bo to, co ich czekało, wkrótce dostrzegli wszyscy.

Wyczuł to półśniący i dryfujący na obrzeżach Głębi Hub Tansky, dla którego wejście w stazę stało się ostatnio pojęciem umownym. Dojrzał to spokojny, zimny umysł doktora Harpago Jonesa. Ale jako pierwsza dostrzegła to Erin Hakl, która – po wyjściu ze stazy w kwaterze kapitańskiej „Chwały” – natychmiast rzuciła się w kierunku Grunwalda.

– Myrton...! – jęknęła rozpaczliwie. Jak zwykle kapitan „Wstążki” wskrzeszał się ostatni, ale jeszcze nigdy tak mocno jej to nie irytowało. – Myrton!

– Widzicie to? – syknął przez głośnik kajuty obecny w Sercu skokowca Tansky. – Kapitanie, wywołują nas! Cała flota ma zalew pozasynchronicznych transmisji!

– Poczekajcie... chyba zgubiłem statek... – wymamrotał Grunwald. – Plaga... coś się odczepiło. Ledwo go... hej, co się... dzieje? – spytał, patrząc zarówno na dotykowe holo wyświetlone w kwaterze, jak i widok na monitorach.

Widok wypełniony setkami statków.

– To maszynowe geometrie – szepnęła Erin Hakl. – I chyba ludzkie okręty przejęte przez Maszyny... całe mnóstwo okrętów...

– Jak ci się to podoba – dorzucił Tansky – to reszta cię zachwyci. Dalej jest Konsensus. Z wiropeksami na czele. Całe plagowe flotylle... i każda z nich jest co najmniej trzy razy większa od nas.

– Czekali na nas – szepnął Myrton, ale jego głos przygłuszył włączony alarm na „Chwale”. We wszystkich pomieszczeniach superpancernika rozległo się miarowe, denerwujące buczenie.

– Misterie Artez prosi o kontakt na awaryjnym – zakomunikowało holo wyświetlonego nagle doktora Jonesa. Ale w kwaterze kapitańskiej „Chwały” ukazał się więcej niż jeden obraz. Nie licząc wyraźnie przerażonej Przedstawicielki Błękitu, pojawiły się jeszcze inne postaci. Pierwsza należała do Lory. Druga – do milczącej i wyprostowanej jak struna Pani Alais Tyhne. Widoczna za nią Madella Nox tkwiła w tle niczym cień. I trzecia – do znanego dobrze Grunwaldowi kapitana Kayta Telsesa.

– Admirale Grunwald... – zaczęła nieco łamiącym się głosem Artez, ale ku zaskoczeniu zebranych jej głos został wyciszony. Sprawca owego uciszenia, doktor Harpago Jones, spojrzał na nią przepraszająco i powiększył nieco postać Lory.

– Proszę o wybaczenie – odezwała się Wolna Sztuczna Inteligencja. – Panie admirale... proszę nie wykonywać żadnych nieprzemyślanych ruchów Flotylli Grunwalda. Nic nikomu nie grozi. Maszyny... i Konsensus chcą tylko porozmawiać.

– Nie inaczej – wtrącił Kayt Telses.

– Admirale Grunwald. – Lora wciąż wpatrywała się w Myrtona. – Jest pan człowiekiem rozsądnym. Proszę przemówić do swojej floty. Poprosić, by nikt nie uciekał ani nie atakował... – Holo dziewczynki odwróciło się od imprintera i skierowało ku Misterie. – Przedstawicielko Artez... jedyne, czego chcemy, to wspólne spotkanie na pokładzie „Chwały”. Jedyne, czego pragniemy... to zakończyć tę bezsensowną wojnę. Dlatego w imieniu Wolnych Sztucznych Inteligencji, Nowych Maszyn i Konsensusu proszę o spotkanie w celu zawarcia traktatu pokojowego. Jeśli się na to zgadzacie... jeśli chcecie pertraktować z korzyścią dla wszystkich stron, proszę przyjąć posłów na „Chwale”. Ich transporty wyruszą za pół błękitnej godziny. Triumwirat WSI, Nowych Maszyn i Obcych będzie czekał na waszą odpowiedź.

– Lora... – szepnęła Misterie. Ale holo zamigotało i zgasło, tak samo jak obraz Kayta i Pani Alais. W kwaterze pozostał tylko wyraźnie zszokowany obraz Artez i spokojne holo doktora Harpago Jones.

– Triumwirat... – powtórzył cicho Myrton.

– Tak – odpowiedział doktor. Grunwald uniósł głowę, tak by spojrzeć w wyrysowane światłem oczy kogoś, kto kiedyś był jego przyjacielem.

– Nie wiem, co się stanie – powiedział. – Nie wiem, jak skończy się to, w co wpakowaliście nas razem z Lorą. Ale na razie wiem jedno. Chcę, żebyś zniknął, Jones. Nie chcę cię na razie oglądać. Zrozumiałeś?

Harpago 2.0 nie odpowiedział. Ale wypełnił żądanie Myrtona. Jego holo zatrzeszczało i znikło.

Zostali sami.




Tym razem obyło się bez tłumów.

„To będę tylko ja” – powiedział Grunwald, i tak właśnie się stało. Eskortowany przez Pancerniaków Próżni admirał w ogóle polecił, by biorąca udział w rozmowach grupa była jak najmniejsza, pomimo wyraźnego protestu generał Erin Hakl.

Czekali na niego długo w SNSO, z której usunięto większość prywatnych przedstawicieli i wojskowych. Ale ci, którzy przybyli, zjawili się na „Chwale” osobiście, jeśli tylko istniała taka możliwość. Nieco blada, wyraźnie zmęczona Misterie Artez, reprezentująca wszystkie prywatne okręty pilotowane przez zwykłych, przerażonych ludzi. Odkrywający na nowo pojęcie odwagi admirał Valtiri Vent – jedyny, który był w stanie reprezentować wojskową część ludzkiej floty w momencie, gdy Fanill Hest dostał załamania nerwowego, a Harmonia Dunwitch oficjalnie i krótkowzrocznie odmówiła „jakichkolwiek negocjacji z wrogami ludzkości”. Symulator Floty Ujemność, Strips Walter Dinge, i herszt Kościstej Bandery, Johnny Osiem. Diakon Leon ze Straży Granicznej. Stara, zalękniona Przedstawicielka Zbioru i stojący obok niej w milczeniu bezimienny Despectum. Oraz surogat Piecky Tip, reprezentujący współpracującą z Flotyllą Grunwalda geometrię Maszyn.

Po drugiej stronie holowgłębienia czekali na nich przedstawiciele czegoś, co wstępnie nazwano Drugim Triumwiratem. Jedyna wyświetlona jako holo Lora, przedstawicielka Wolnych Sztucznych Inteligencji. Wyjątkowo dziwnie wyglądający electi Konsensusu Kayt Telses, w którego w zdumieniu wpatrywał się Piecky Tip. I – co wyraźnie zaskoczyło Misterie – posłanka Nowych Maszyn, Pani Alais Tyhne, ściskająca w dłoni przenośny emiter holo, sprawdzony wcześniej przez specjalistów PP.

Całą tę skromną zbieraninę otaczał uzbrojony po zęby oddział Pancerniaków Próżni Sumsa. Zgromadzeni patrzyli bez słowa na to, jak imprinter wchodzi na sam środek pomieszczenia.

Czekali.

– Chcieliście mnie i jestem – powiedział wreszcie Myrton. – Załatwmy to szybko.

Po chwili ciszy na przód wysunęła się Pani Alais, naciskając przycisk holoemitera, który wypluł postać Madelli Nox.

– To będzie krótkie oświadczenie – powiedziała była Ambasadorka Ludzkości. – Brzmi ono następująco: zebrane tu Nowe Maszyny nie mają już nic wspólnego z transgresyjnym Bytem Maszynowym o specyfikacji Jedność. Jedność zdradziła i stała się Heroldem Bladego Króla o specyfikacji Legion. Nie jesteśmy jej podległe, podobnie jak bezcielesne Wolne Sztuczne Inteligencje. Pragniemy tylko pokoju. Resztę przekaże moja wysłanniczka, Tyhne.

– Wysłanniczka? – spytała, marszcząc brwi, Misterie. – Czy coś mnie ominęło?

– Sporo – odpowiedziała chrapliwym głosem Alais. – Jako dawna... Pani Ligi mogę jednak potwierdzić, że intencje Nowych Maszyn są szczere, a ich informacje pewne. Madella... podlega pewnemu bytowi, pewnej sile, której leży na sercu przyszłość Nowych Maszyn i WSI. Ów byt zmienił jej statek, umożliwiając mu żeglowanie po Wypaleniu i doprowadzenie tu statków Nowych Maszyn. Nie mają one złych zamiarów wobec ludzkości.

– W to o zmianie statku mogę uwierzyć – stwierdziła sucho Artez. – Z danych udostępnionych nam przez admirała Grunwalda wiemy, że podobne rozwiązanie zastosowano też przy „Ciemnym Krysztale”, wspierającym działania transgresa Gatlarka i Kirke Bloom. Ale tak jak w przypadku tamtej mocy, nie możemy wiedzieć, czy jej plany są korzystne dla ludzkości. A tym samym trudno mi ocenić intencje tych... Nowych Maszyn.

– Byt odpowiedzialny za przemianę statku Madelli Nox nienawidzi Bladego Króla. Tego jestem pewna – sprecyzowała Alais, ale jej głos nie zabrzmiał do końca szczerze. – Nie wiem, jakie są jego zamiary, ale ufam Madelli Nox. Ona mnie uratowała, Misterie – dodała, patrząc na Artez. – Zrobiła to, choć nie musiała.

– Może potrzebowała kogoś, kto odwali za nią brudną robotę – zauważył złośliwie admirał Valtiri.

– Coś w tym jest – zgodziła się z nim Przedstawicielka Rady Błękitu. – Nie poznaję cię, Tyhne. Nie brzmisz nawet jak ty.

– Madella przysłała mnie tu po to, by udowodnić swe czyste intencje...

– Albo posłużyć się kimś, do kogo możemy mieć zaufanie.

– Być może – przyznała ku zaskoczeniu Artez Tyhne. – Nie mogę wiedzieć na pewno, czy mnie nie zmanipulowano. Ale widzieliście, jaki jest sposób działania... tego czegoś. Blady Król nie negocjuje. Nie snuje planów. On tylko niszczy.

– Ze swojej strony pragnę dodać, że WSI popierają dążenia Nowych Maszyn – wtrąciła Lora, ale jej wypowiedź skomentował tylko Johnny Osiem: donośnym, złośliwym parsknięciem.

– A czego oczekuje Konsensus? – odezwał się po chwili ciszy Myrton.

– Rzecz jasna tego samego – odparł długobrody, siwowłosy starzec w czarnych goglach. – Pokoju. Bez tego całego... bolesnego bagażu „porozumienia”.

– A jak wiele zostało w tej wypowiedzi z kapitana Kayta Telsesa? – rzucił Piecky. Wybraniec Konsensusu spojrzał przenikliwie na surogat, ale nie rozpoznał w nim nikogo znajomego.

– To zależy – powiedział wreszcie. – Zakładam, że jakaś połowa. To prawda, że na początku mnie Przemieniono. Ale wróciłem... choć już nie taki sam. Odebrano mi wszystko, to prawda. W tej bezsensownej wojnie straciłem swą żonę, załogę i „Płomień”. Jedni zginęli, a innych Przemieniono, lecz nie mam już ochoty urywać Konsensusowi łba ani prowadzić do kolejnego konfliktu. Dodatkowo obiecali mi zwrot mojej załogi, gdy sprawa się sfinalizuje, choć nie tylko o to chodzi. To szaleństwo musi się wreszcie skończyć. To wszystko, co mam w tej sprawie do powiedzenia. Nie licząc faktu – dodał, zerkając w stronę Tyhne – że owa siła, o której raczyliśmy usłyszeć od Pani Alais, to zapewne odpowiednik czegoś, co pomogło mi wrócić... i co Konsensus nazywa u siebie Trianglem.

– Kolejna durna nazwa – zauważył Johnny Osiem. Kayt Telses wzruszył ramionami.

– Mogłem machnąć się w przekładzie – przyznał. – Język, niestety, już nie ten.

Przez chwilę wszyscy trawili przekazane im informacje. W końcu Misterie otworzyła usta, ale ubiegł ją Grunwald.

– Chcecie zatem pokoju – powiedział, pozwalając, by jego głos rozbrzmiał w całej SNSO. – Wolne Sztuczne Inteligencje pragną zapomnieć o wiekach programowej kastracji. Maszyny – o planach Jedności. A Obcy o swoim Consensus et pax. Wszystko to brzmi bardzo pięknie. Jest tylko jeden szkopuł.

– Tak? – spytał Kayt Telses. – A to jaki?

– Taki, że moim dobrym przyjacielem jest komputerowiec Hub Tansky – wyjaśnił spokojnie Myrton. – Paranoik obsesyjnie walczący z władzą we wszystkich jej aspektach. Obawiający się tylko jednego: że ktoś będzie nim rządził i manipulował. Człowiek, od którego naprawdę sporo można się nauczyć.

Popatrzył na Lorę, Tyhne i Telsesa. I na skryty za Alais półwidoczny, holograficzny cień Madelli Nox.

– Nie chodzi wam o pokój – wyjaśnił. – Nie naprawdę. Nie teraz, gdy wszyscy jesteśmy na granicy unicestwienia. Bo tu już nie ma negocjacji. Nie ma traktatów. Nie są potrzebne, bo pokój już zawarto. Uczyniło to przybycie Bladego Króla.

Chrząknął. I w typowym dla siebie geście przetarł twarz dłonią.

– Chodzi wam o ślizg głębinowy – powiedział wreszcie. – O ucieczkę. O ratunek, który może dać wam tylko imprint. Byty, o których mówicie, nie załatwią tego za was. Dały wam może statek czy zwróciły Telsesa... ale widać jasno, że działają po linii najmniejszego oporu. Dlatego mnie potrzebujecie. Bez ślizgu wspartego imprintem nie wejdziecie w horyzont czarnej dziury, tak by udało się wam przeżyć. Jak dla mnie sprawa jest jasna. Tylko my – dodał, spoglądając na Misterie – możemy uratować was przed Bladym Królem.

Zapadła cisza. Przerwana dopiero donośnym parsknięciem Johnny’ego Osiem.

– No i gówno się rozlało – zauważył niezmiernie z siebie zadowolony herszt Kościstej Bandery.

– Tak – przyznała spokojnie dopuszczona wreszcie do głosu Misterie Artez. – I teraz spróbujemy je posprzątać.

– Ale zrobimy to tak, jak należy – dorzucił admirał Valtiri. – W oparciu o nasze warunki.




Wejdź.

Przejdź przez właz, wsłuchując się w szum maszynerii i echo własnych kroków.

Posadzka jest chłodna i drży. Przez korytarz dostępowy dobiega terkot komputerowy i pisk zapalanych lamp. Nie słyszysz już, jak właz zamyka się z hydraulicznym świstem i jak ożywa rdzeń, pulsując energią w rytm twojego serca. Idziesz przed siebie, drapiąc swędzący pośladek, podczas gdy na monitorach stazo-nawigacji rozkwita srebrny pył gwiazd. Twoich gwiazd, uwięzionych w galaktycznych Ramionach.

Fotel jest pocerowany i stary, pachnie skórą i rozlanym sto lat temu piwem.

Siadasz, leniwie klepiąc w interfejs dotykowego holo. To tam – Ramię Łabędzia i wieczność.

Wygnani Obcy i wypalone systemy. Układy usiane pasami asteroid i energetycznych prądów. Mgławicowy gaz i zimne wraki okrętów.

Cefeidy, meteory, podwójne karły i perły z rozłupanych planet.

Wypalona Galaktyka.

Napęd głębinowy już drży. Dotknij konsoli nawigacyjnej. Złap za uchwyt sterowniczy. I uwierz.

Bo ten skokowiec jest twój. Zawsze był.


Nie wiedział, czemu przypomniał sobie nagle ten reklamowy tekst Zjednoczonych Fabryk Astysa Korela, opiewający wolność i piękno Galaktyki związane z kupnem prywatnego, choć używanego skokowca. Może dlatego, że kiedyś – tak dawno temu – tego właśnie zapragnął. Marzył, by wyzwolić się z oków Bloków Edukacyjnych Klanu Naukowego, z ograniczeń renty po rodzicach, umożliwiającej mu dalszą naukę i dojście do Akademii Kosmicznej... Śnił, by uciec od samotności, w miejsce, które dzięki imprintowi nareszcie mógłby nazwać swoim.

Przeszedł powoli przez środkowy korytarz w stronę SN, mijając kajuty załogi... wciąż wypełnioną mapami kwaterę Pinsleep i mechaniczny kąt Monsieura, a także opustoszały gabinet doktora Harpago. Zatrzymał się przy nich tylko na chwilę, słysząc, jak siedząca przy konsoli nawigacyjnej Erin Hakl naciska przycisk odpowiedzialny za wsunięcie trapu.

– Kapitan na pokładzie – poinformował wszystkich zgrzytliwy, dobiegający z interkomów głos siedzącego w Sercu Huba Tansky’ego.

– Nareszcie – zgodziła się Erin, odwracając się w stronę wchodzącego do stazo-nawigacji Myrtona. – Panie kapitanie – dodała z lekkim, choć smutnym uśmiechem – oddaję panu SN.

– Dziękuję – odparł, także pozwalając sobie na uśmiech. – Jak za starych dobrych czasów, co?

– Starych: na pewno. Dobrych... niekoniecznie.

– No tak – zgodził się, podchodząc do nieco speszonego i wyprostowanego na baczność astrolokatora. – Toc Trink, zgadza się?

– Tak jest, panie admi... panie kapitanie.

– Powiedziałam mu, że nie przepadasz za tytułami – wyjaśniła Hakl.

– Chciałem raz jeszcze podziękować za możliwość... – zaczął chłopak, ale Myrton machnął ręką.

– Poleciła cię Lora – powiedział. – Pomimo tego, co się ostatnio stało... wierzę, że to wystarczy. – Odwrócił się do pierwszej pilot. – A nasi zbrojeniowec i mechanik?

– Są na miejscu – odpowiedziała Erin. – Sums już się podpiął w zbrojeniówce, ale mechanik nie wygląda na zbyt rozmownego. W zasadzie bardziej przypomina jakiegoś mechanicznego kseno niż człowieka.

– Niech wygląda sobie, jak chce. Ważne, by dał radę opanować artefakty Obcych na „Wstążce”.

– Fibonaccia obiecała, że JARC88 wykona swe zadanie, jak należy.

– Nie sądzę, żebym miał specjalne zaufanie do Trójki – skrzywił się nieco Grunwald – ale może to i lepiej, chociaż... – Nie dokończył, że nie można zastąpić Monsieura.

Maszynowy mechanik, odstąpiony przez Fibonaccię z hiperboloidy, jawił się zaledwie jako bezosobowe, pozbawione emocji rozwiązanie.

– Dobrze – powiedział wreszcie, odwracając się w stronę konsoli nawigacyjnej. – Lora? Czy mogę cię prosić?

– Jestem – odpowiedział wyświetlony nagle obraz.

– Z tego, co czuję... – mruknął niechętnie Myrton – statki Nowych Maszyn i Konsensusu przetestowały już oprogramowanie „Brzytwy topielca” i skończyły zmikrocenie napędów głębinowych. Mam nadzieję, że dotrzymają słowa.

– Tak – odparła Lora. – Gdy powrócimy ze ślizgu głębinowego nad horyzontem zdarzeń czarnej dziury, Nowe Maszyny oraz Konsensus postarają się zwrócić wszystkich Przebudzonych i Przemienionych.

– To dobrze. Wierzę, że ten ostatni postulat zostanie w pełni zrealizowany. Nie chciałbym po wyjściu z horyzontu niechcący... przesterować rdzeni zimprintowanych okrętów naszych drogich sojuszników.

– Myślę, że zarówno Nowe Maszyny, jak i Konsensus w pełni zdają sobie sprawę z ryzyka, jakim byłoby niedotrzymanie warunków traktatu. To przecież w jego ramach zostałam przeinstalowana na „Legatusa”.

– Nie wątpię, że rozumieją to Nowe Maszyny. Mam wątpliwości dotyczące Obcych.

– Konsensus pojmuje, o co chodzi, dzięki współpracy z Kaytem Telsesem. – Lora uśmiechnęła się lekko, ale Grunwald tego nie odwzajemnił. – Dali temu wyraz, dołączając się do naprawy uszkodzonych ludzkich okrętów, takich jak „Rozjemca” czy „Słoneczna Panna”.

– Brzmi to bardzo pięknie.

– Wszystko poszło zgodnie z ustaleniami i szybciej, niż myśleliśmy – powiedziała WSI, nie odczytując bądź nie chcąc odczytać zawartej w słowach kapitana ironii. – Instalowane mikroty pamiętają i przekazują wiedzę. Sporo dała też techniczna pomoc Nowych Maszyn i Obcych. Nie licząc wsparcia ze strony pierwszej zimprintowanej hiperboloidy, należącej do Fibonaccii.

– Świetnie. A „Krzywa Czekoladka”?

– Ten zaginiony skokowiec?

– Tak. Wciąż czuję jego imprint, ale wyjątkowo słabo. Zupełnie jakby się wyłączył.

– Puściliśmy do niego sondę głębinową i Maszynę naprawczą drugiego stopnia. Może uda się go ściągnąć później. Nie mogę jednak zagwarantować, czy pilot przeżyje potencjalne wejście w Głębię oraz czy sam statek nie zaginie w trakcie lotu.

– To już moje zmartwienie. Rozumiem, że nie możemy czekać na jeden okręt... ale postaram się go doczepić do ślizgu, jeśli tylko wynurzy się z iskry. Najwyżej dogoni nas później.

– Jak pan sobie życzy, admirale.

– Nie zostawiamy swoich – sprecyzował Myrton. – To wszystko. Dziękuję. – Kapitan odwrócił się w stronę doktora Harpago. – Wolna Sztuczna Inteligencjo Jones?

– Witam – odezwał się objawiony Harpago 2.0. Jeśli nawet ten sposób wezwania poruszył go, nie dał po sobie niczego poznać.

– Jak wygląda sprawa wewnętrznego testu oprogramowania ślizgu głębinowego?

– W normie – odparło holo. – Nie przewiduję większych problemów, ale lot ku Nova Velorum będzie prawdziwym testem polowym. Może też zająć więcej czasu, niż zakładamy.

– Dziękuję. – Grunwald kiwnął sztywno głową i Harpago, podobnie jak Lora, zniknął. – Tansky?

– Mam to zimne pasmo Białego Szumu – odpowiedział komputerowiec. – Wiemy więc, gdzie się ślizgać. O ile Toc Trink wyliczy bezpieczny przelot.

– Jasne, że tak – obruszył się chłopak.

– No i świetnie – chrząknął Myrton. – Zaczynamy.

Erin ujęła w dłonie uchwyty sterujące i powoli uniosła skokowiec, który zaczął wylatywać z olbrzymiego hangaru „Chwały”. Jeszcze przez chwilę mogli oglądać na monitorach wnętrze superpancernika, ale sekundę później znów zanurzyli się w gwiazdy.





Jeśli będziesz niegrzeczny i nie zjesz, wiesz, kto po ciebie przyjdzie. Sługa Bladości. Wsadzi cię do wora i zabierze do Bladego Króla. Ciekawe, jak wtedy będziesz jadł! Myślisz, że to bajka, co? Zobaczysz, zobaczysz! Nie wierzysz w bajki, tak? Jak Sługa przyjdzie, to zaraz się skończą grymasy! Zjesz to wreszcie czy nie?!


techniczka Mary Kungel,

rozmowa z sześcioletnim Markiem Kungelem

odmawiającym spożycia posiłku suplementowanego

na Komie 3, trzeciej planecie układu Koma





Nie chciała mieć żadnych snów. Nie tutaj. Sny wypełniły ją jednak i sprawiły, że znalazła się poza granicą koszmaru.

Widziała w nich Wypaloną Galaktykę pozbawioną gwiazd. W lodowatej przestrzeni unosiły się tylko wielkie kule żużlu, orbitujące wokół czarnych dziur. Tu królowała co najwyżej czerwień spalonych mgławic – choć i one przemieniały się szybko w budzącą trwogę bladą, kosmiczną szarość. Za granicą czasu istniała już bowiem tylko bladość i czerń i Pinsleep zrozumiała nagle, że może nie tyle wyśnić, co ujrzeć tę przyszłość. Ale wrażenie umknęło i ponownie ocknęła się w swojej celi.

Kiedyś była to zapewne zwykła kajuta na kosmicznym kolosie ludzkości, lecz wiele z niej nie pozostało. Przede wszystkim było tu zimno i choć Wise znalazła termokoc w jednej z szafek, miała wrażenie, że bezustannie marznie. Jednym plusem był działający zestaw mikrokuchenny, więc choć nie miała swoich leków, mogła przynajmniej zrobić sobie jakiś posiłek, kawę czy podgrzać fluid – przynajmniej dopóki sprzęt wypełniały wkłady żywnościowe. To, ile ich jeszcze zostało, bała się sprawdzić – wszystko, z wyjątkiem zaanektowanej już przez nią leżanki, drżało od nieokreśloności, lodu i pogłębinowego widma. Inny człowiek być może szybko by oszalał od wszechobecnej widmowej struktury. Ale Pinsleep przeżyła już swoje na „Wstążce”, gdy skokowiec przekształcał się w „Czarną Wstęgę”. Mogła więc przeżyć i to – pod warunkiem, że nie będzie zbyt często oglądać Zmarłych.

Niektóre z cieni nie posiadały zwartej struktury, ale dałaby głowę, że ją obserwowały. Przemykały na granicy widzenia. W pewnym momencie ujrzała jednak zmaterializowaną prawie w pełni sylwetkę Klaba Murda z Jewromy, który patrzył w jej stronę pomimo zamkniętych powiek. Ale i to widmo – podobnie jak ułuda doktora Harpago Jonesa – w końcu zniknęło.

Była chroniona. Herold nie zamierzał jej skrzywdzić. Lub wolał to zrobić osobiście.

Nie pamiętała samego przybycia „Gwiazdy Zarannej”. Świetnie jednak wryło się w jej pamięć wskrzeszenie, gdy odpięto ją od jednej ze ścian kolosa. Zrobiła to Zimna, na tyle świadoma swego istnienia, że potrafiła się przedstawić. Trzeci Dowódca „Gwiazdy”, admirał Lete, powiedziała. Jej głos brzmiał jak uderzające o ziemię kryształki gradu, a spod półprzymkniętych oczu wypływały czarne łzy.

– Byłaś admirałem Galaktycznych Sił Zbrojnych? – wymamrotała półprzytomnie Wise, ale Lete nie była widać zainteresowana dłuższą konwersacją. Zamiast tego brutalnie wyszarpnęła Pinsleep na zimną posadzkę okrętu, by po chwili bezruchu zdradzającego zamyślenie schylić się i pomóc jej wstać. To ostatnie bardziej przeraziło astrolokatorkę niż wcześniejsze zachowanie Zimnej.

– Byłam – odpowiedziała w końcu, ponownie nieruchomiejąc. – Jestem. To bez znaczenia. Ważna jest tylko Bladość.

Wyglądało na to, że te ostatnie słowa solidnie ją wyczerpały. Wise patrzyła na nią z rosnącą trwogą i zdumieniem. Admirał musiała być kiedyś nieco kościstą, ale przystojną kobietą. Dziś prezentowała się jako martwa, pokryta zimnem kopia czegoś, co niegdyś ośmieliło się być żywe i posiadać własne, niezgodne z Bladością pragnienia. Lete pozwoliła, by Pinsleep patrzyła na nią przez jakiś czas, oswajając się z jej widokiem, by odwrócić się nagle z cichym trzaskiem pękających fragmentów ciała i mięśni.

– Pójdziesz za mną – rozkazała.

Jak przypuszczała Wise, znajdowały się w jednym ze zwykłych korytarzy dostępowych kolosa, którego ściany drżały lekko od stałego pogłębinowego widma. Nie było tu więcej Zimnych, choć po raz pierwszy dostrzegła cienie Zmarłych. Z samego rozpędu czy może nawet szoku wywołanego swoją obecnością na „Gwieździe Zarannej” spytała o nich swoją przewodniczkę.

– Nie patrz – powiedziała zgrzytliwie Lete i Pinsleep poczuła nagle, jak ogarnia ją fala chłodu. – Nie istnieją, jeśli nie patrzysz.

– Ale...

– Byli i nie istnieją – powtórzyła Zimna i zabrzmiało to jak jakaś upiorna mantra. – Nie mogą istnieć. Istnieją. To zapowiedź końca – dodała, odwracając się na moment ku Wise, która szybko uciekła wzrokiem, by nie patrzeć na lodowatą, upiorną twarz martwej kobiety. – Nie patrz.

– Nie będę...

– Masz istnieć – oznajmiła Lete, wznawiając swój sztywny, zdecydowany chód. – Masz istnieć i nie patrzeć. – Zimna zawahała się, by dodać wreszcie głosem niczym powolne pękanie lodowej tafli: – Herold pragnie, byś istniała. Herold. Potępiony.

Potępiony, pomyślała Pinsleep, czując, jak na jej sercu zaciska się lodowata obręcz. Świadomość tego, co jej się przydarzyło, zaczęła wreszcie nabierać realnych kształtów. Tym zatem był teraz Jared? A raczej... Bezimienny, Plaga, Antenat lub Jedyny? Potępionym Heroldem Bladego Króla? Najwidoczniej tak. Ale wrzucili go przecież do czarnej dziury... Lecz jakimś cudem powrócił? Wciąż pamiętała przerażające widmo wyciągające do niej wychudzone, poranione dłonie...

To wszystko nie miało najmniejszego sensu. Nic nie trzymało się kupy, zagubiła się gdzieś logika przyczyn i skutków. Resztę drogi przebyła więc jak w malignie i dopiero wtedy, gdy Lete zamknęła ją w celi, usiadła na leżance i pozwoliła sobie wreszcie na to, by się porządnie rozpłakać. Ale łzy nie przynosiły jej ulgi i szybko dostrzegła, że też są zimne.

Kolejne dni – a może tygodnie – spędziła w kajucie z drzwiami świecącymi czerwoną lampką zainstalowanej blokady. Nikt jej nie wzywał, nikt niczego od niej nie chciał. Lete pojawiła się jeszcze raz, by pozbawionym emocji głosem poinformować ją o konieczności podpinania się pod automatyczną stazę, której stanowisko umocowano tuż nad leżanką. System miał informować ją o spodziewanych skokach i wyświetlać licznik. Na tym spotkanie się skończyło.

I tak mijały dni. W bezruchu, oczekiwaniu i beznadziei. Przez jakiś czas zastanawiała się, czy ze sobą nie skończyć. Było to proste – wystarczyło wejść w Głębię bez stazy. Ale miała już za sobą piekło choroby psychicznej i nie pragnęła przeżyć tego wszystkiego na nowo, do tego w znacznie gorszej odmianie.

Czas płynął. Zimni nie przybywali, a Zmarli – choć pojawiali się – zanikali. Sprzęty – takie jak leżanka – o ile dotykała ich często lub długo przebywała w ich pobliżu, zyskiwały bardziej materialną strukturę. Ale dla Wise nie miało to znaczenia. Z początku myślała, że Herold zamierza poddać ją torturom lub wykorzystać jako pionka w jakiejś chorej grze Bladego Króla. Nic się jednak nie działo. Wyglądało, że o niej zapomniano... zatem powoli popadała w otępienie.

Oczywiście myślała o ucieczce. Przynajmniej na początku. Nie była jednak Hubem czy choćby Kirke, by oszukać mechanizm zaryglowanych drzwi automatycznych. A gdyby się jej nawet udało, co dalej? Zakładając, że w hangarach „Gwiazdy” znajdowały się jakieś statki, to najpewniej były to także Widma. Choć patrząc na to, co stało się z leżanką, możliwe, że by sobie z nimi poradziła. Pytanie brzmiało: gdzie miałaby nimi polecieć? Co innego skakać z Flotyllą Grunwalda po sektorach zapisanych we współpracującej z imprintem „Brzytwie topielca”, a co innego lecieć gdzieś bez programu i Synchronu. Poza tym musiałaby w ogóle dotrzeć do hangaru. Jak miała przedrzeć się przez legiony Zimnych i ukryć przed Zmarłymi?

Nie miała więc najmniejszych szans na ucieczkę. I, o dziwo, pewność tego, że tak jest w istocie, sprawiła, że przestała się bać. Dlaczego? Mogła się tylko domyślać.

Patrząc z perspektywy czasu, czuła lęk przez całe swoje życie. Poznała go po spotkaniu Jareda – jeszcze w jego dziecięcej, uformowanej na jej potrzeby, widmowej formie małego, pięknego księcia. Strach wzmógł się, gdy Jared prześladował ją przez lata, i później, gdy wylądowała przez to na Azylu. Jego apogeum nastąpiło w momencie, gdy byt powrócił jako Antenat i przejął ciało Maszyny, zamykając tym samym cykl swej śmierci i powrotu. Ludzie, których dotknęło niewytłumaczalne, załamują się szybko bądź walczą. Wise zrobiła i jedno, i drugie. Tak więc teraz, choćby się starała, nie potrafiła się już bać. Może dlatego, że czuła, iż cokolwiek się wydarzy – jest to na pewno koniec. Musiała tylko na niego zaczekać.

I tak pewnego sztucznego okrętowego dnia jej cierpliwość została nagrodzona.

Ten zimny, konkretny poranek nie różnił się niczym od innych – z wyjątkiem faktu zakończenia przez „Gwiazdę” całej sekwencji skoków i lotów w Wypaleniu. Dość, że po prowizorycznym śniadaniu i kąpieli w mikrołazience, gdy Wise siedziała, bezmyślnie wpatrując się w przestrzeń, drzwi zapiszczały i wsunęły się w ścianę. W ich progu stała Lete.

– Czeka – powiedziała tylko Zimna i Pinsleep zrozumiała, że czas niepewności nareszcie się skończył.




Tym razem skręciły w jeden z bocznych korytarzy, by dojść do czegoś, co Wise uznała z początku za wielką maszynownię. Wysokie ściany spowijały charakterystyczne wybrzuszenia i rury, świadczące o poukrywanych wewnątrz mechanizmach i stosach genokomputerowych. Krążyli tu Zimni, którzy zdawali się naprawiać uszkodzone sprzęty. Pinsleep dostrzegła, jak w pewnym momencie jeden z nich rozrywa ścianę i wchodzi w utworzoną wyrwę, jakby zamierzał stać się częścią okrętowych wnętrzności. Obrzeże owej rany niemal natychmiast zamarzło, tak jak marzną przedmioty wystawione na kosmiczną próżnię.

– Tam – ostrzegła ją Lete i zaskoczona Wise cofnęła się w ostatniej chwili.

Wpatrzona w pracę Zimnego nie zauważyła, że omal nie weszła w otwartą nieopodal kulę mikrogłębi. Ktoś – może Herold, a może inny Zimny – otworzył ją zapewne do potrzeb transportu okrętowego i choć ów pomysł wydał się jej dziwaczny, dostrzegła w nim pewną logikę.

– Nie kieruj się w Bladość – dodała Zimna admirał.

Znów to słowo, pomyślała Pinsleep. Wyglądało na to, że miało oznaczać zarówno Bladego Króla, Głębię, broń grimów czy nawet stan, w którym znajdowali się Zimni. Czy żołdacy Bladego Króla nie posiadali jakichś innych określeń? A może wszystko, co ich dotyczyło, miało skupiać się w tym jednym słowie? Tak czy siak, nie miało to większego znaczenia. A już na pewno nie dla niej.

Minęły następny korytarz, a później promenadę wypełnioną ciałami tych, w których uderzyła moc grimu, lecz nie dostąpili zaszczytu przemiany w swą martwą formę. Ciała jarzyły się lekko zagadkową, zepsutą bielą – jak prześwietlone negatywy. Jedno zostało niechcący potrącone przez nogę Lete i Wise zauważyła, że poruszone, pozostawia po sobie delikatną smugę rozproszonej bladości – zupełnie jakby to, co je wypaliło, wypromieniowało ze skóry w formie resztek nierozproszonej energii. Odwróciła wzrok. Nie chciała patrzeć na to, co uczynił tym ludziom grim, tym bardziej że powoli zbliżały się do celu podróży. Przed nimi widniał wielki otwór – szeroko otwarta brama do największej wybudowanej przez ludzkość SNSO.

To zatem tu, pomyślała, przekraczając próg. To tu wszystko się skończy. Zwolniła nieco, patrząc na ściany pełne monitorów, wykuszy nanitowych neoszyb i rur pompujących energię rdzenia. Tu, w centrum, znajdowało się olbrzymie holowgłębienie pełne trzeszczących dotykowych holo i rzędów konsoli nawigacyjnych z przerwami na uprzęże sprzęgowe, pozwalające kierować co bardziej wyspecjalizowanymi i delikatnymi elementami gigantycznego, dwudziestokilometrowego kolosa. Ale była to tylko część obrazu.

Nieco dalej – pod oszklonymi neoszybą ścianami – widniał wydłużony dziób obserwacyjny, w którym mieli się skupiać dowodzący „Gwiazdą” admirałowie i generalicja. Lecz owi dumni wodzowie leżeli teraz na posadzce tuż obok pozostawionych stanowisk, tak samo jak zamrożone na wieczność ciało admirała Stokesa, Pierwszego Dowódcy „Gwiazdy Zarannej”. Najwidoczniej admirał miał na tyle szczęścia, by nie powstać w nowej, zimnej formie. Jedyne stojące sylwetki należały tu bowiem do Zimnych i Pinsleep dostrzegła nagle, że dawne pragnienie nawiązania kontaktu z Obcymi zyskało swój finał: pomiędzy istotami będącymi niegdyś ludźmi krążyli Zimni ras kseno. Śmierć z rąk Bladego Króla zakończyła wszelki konflikt. Nastało prawdziwe porozumienie i pokój.

– Wise.

Głos, który do niej dotarł, był znajomy, a zarazem kompletnie obcy. Pinsleep stanęła, rozglądając się niepewnie, i dostrzegła Herolda Bladego Króla.

Stojący pośrodku holowgłębienia Potępiony wyróżniał się pośród Zimnych – ciągnęło od niego nie tylko chłodem, ale i Głębią wypełnioną atmosferą zepsucia. Materialny, był także i Widmem, a każdy jego krok pozostawiał za sobą pasmo lodowej metaprzestrzeni.

– Jesteś – powiedział ni to do siebie, ni do niej, i jakby usiłując sobie przypomnieć, z kim ma do czynienia, powtórzył raz jeszcze: – Wise.

Nie poruszyła się. Pomimo dziwnego, pełnego rezygnacji spokoju nie przełamała się, by sama do niego podejść. Ale Herold już zdecydował. Podążył w jej stronę, tak że dojrzała wreszcie wyraźnie jego twarz. Niegdyś piękna, była poraniona bliznami zadanymi mu przez mrok czarnej dziury i okrucieństwo Bladego Króla. Dawny kombinezon znajdował się w strzępach i można go było wziąć za strój żebraka, gdyby nie sunąca od Herolda zimna moc. Jego oczy, choć wypełnione czernią, były w pełni otwarte i nagle Pinsleep pomyślała, że to nie ciemność, lecz kałuże zakrzepłej krwi.

– Pragnienie – wyznał, wyciągając do niej chudą, szponiastą rękę. Złapał Pin i poczuła, że robią się jej odmrożenia. Poczuła ból, modyfikowany lekko przez personal, usiłujący powstrzymać destrukcyjne działanie lodu. – Pragnienie i utrata. Bladość, Wise... pamiętam.

– Naprawdę? – wycedziła. – Co zatem takiego pamiętasz? Teraz, gdy jesteś tylko marionetką Bladego Króla? Jego martwą... kukłą.

Puścił ją wtedy. Niemal osunęła się na posadzkę, ale wytrzymała i ustała na nogach. Ból powoli mijał, a w jej sercu zaczęła narastać wściekłość. Kimkolwiek była ta istota, nie była już Jaredem. Nie była też Antenatem, stanowiąc co najwyżej jego nieumiejętnie skleconą karykaturę.

– On mi to zrobił, Wise – powiedział Potępiony. Jego głos, podobny nieco do głosu Zimnych, zdawał się znacznie cięższy, niemal przytłaczający. – Spójrz, co mi uczynił.

– Widzę – wyznała, starając się zebrać w głosie całą wypełniającą ją pogardę. Przymknęła na moment oczy i, ku swemu zaskoczeniu, z niezrozumiałych przyczyn ujrzała pod powiekami uśmiechającą się do niej Erin Hakl. Otworzyła oczy. – I niewiele mnie to obchodzi – powiedziała tonem zasłyszanym nie raz i nie dwa u pierwszej pilotki „Wstążki”. – A już na pewno nie tyle co to, co zrobiłeś kiedyś ze mną.

To chyba go zaskoczyło. Patrzył na nią bez słowa, jakby starał się pojąć nie tylko jej słowa, ale i samego siebie. A potem ruchem szybszym niż myśl chwycił ją za gardło.

Momentalnie pociemniało jej przed oczami. Z szoku nie poczuła nawet bólu i lodu. Umrę, pomyślała. I stanie się to teraz. Ale Herold nie zamierzał skręcić jej karku. Odwrócił się i ruszył w stronę dziobu, wlokąc Pinsleep ze sobą niczym jakieś nieposłuszne hodozwierzę. Dopiero tam cisnął ją na admiralski fotel.

– Patrz – powiedział, wskazując ręką za neoszybę. – Spójrz na koniec.

Nie posłuchała. Wciąż spazmatycznie wciągała powietrze, trzymając się za odmrożoną szyję. Personal pracował jak szalony, ale potrzebny był tu już AmbuMed. Zakaszlała.

– Koniec – powtórzył Herold Bladego Króla. – Twój koniec, Wise. I mój.

Usiłowała wstać, ale nie dała rady. Ręka Potępionego przygniotła ją do fotela, podczas gdy iniektory, odpowiedzialne zwykle za podawanie Białej Pleśni, zaczęły tłoczyć w nią widmowy lód. Krzyknęła rozpaczliwie, lecz ten, który był kiedyś Jaredem, trzymał ją mocno. Szarpnęła się spazmatycznie i wtedy, przez moment, dojrzała, co chce jej pokazać.

Na zewnątrz nie było nic. Tylko czerń.




Pięć dni po przybyciu na „Gwiazdę Zaranną” wycieńczony, znajdujący się w pierwszym stadium choroby Monsieur zjadł swego pierwszego szczura głębinowego.

Nieproszeni pasażerowie na statkach to sprawa tak stara jak ludzkość. Terrańskie karaluchy, muchy i szczury zadomowiły się w Galaktyce jeszcze za czasów Starego Imperium, współegzystując z takimi pasożytami jak żyjące w ścianach zythigi, telepatyczne scorsy, skóropająki czy kosmiczne gremliny, które próbowano niegdyś uznać za inteligentną rasę kseno. Większość z tych gatunków potrafiła zaadaptować się do Głębi – choć wciąż trwały dyskusje, jakim cudem im się to udawało – ale tylko szczury nazwano głębinowymi, a to dlatego, że ich oczy na zawsze przesłoniło bielmo metaprzestrzeni. Nie zmieniało to faktu, że szczury dalej widziały – i to być może znacznie więcej niż ich dawni terrańscy przodkowie. Tym większy problem stanowiło upolowanie choćby jednego.

Mechanik był wszakże zdeterminowany.

Z wodą nie było większego problemu. Statek Widmo pokrywał miejscami lód i choć Monsieur szybko pojął, że jest to raczej jakaś zagadkowa, chemiczna substancja, łatwo udało mu się znaleźć fragmenty zmarzliny, niekiedy na tyle ocieplonej – szczególnie przy rurach energetycznych – by oddawały cenne, wilgotne krople. Nie groziła mu zatem śmierć z pragnienia... ale nie był to jedyny rodzaj grożącej mu śmierci, nie licząc tego, który niósł w sobie niczym zarodek od momentu, gdy zdecydował się na szalony skok przez kulę mikrogłębi.

To ostatnie niedokładnie pamiętał. Porwanie Wise, odejście Potępionego, krzyk Myrtona i decyzja, która wpędziła go w pierwszy etap pogłębinówki. Wiedział tylko tyle, że skoczył i zanurzył się w chaosie. Potem wszystko stało się jasne. Bajki, mówił Grunwald. Fasada i plagowe widma. I, jak się okazało, miał rację.

Metaprzestrzeń nie przypominała niczego, co widział wcześniej, ani tego, co sobie wyobrażał. Znalazł się w przestrzeni wielowymiaru, nad którym dryfowały monstrualne, budzące grozę istoty starsze niż sam czas. Stał na nieskończonej Płaszczyźnie, niczym pionek w grze, skazany na szaleństwo i śmierć. Przenikały przez niego głębinowe wiry i czuł obecność Tego, który cierpliwie przeczesywał metaprzestrzeń w poszukiwaniu Myrtona. Głębia go bowiem pamiętała i Monsieur to zrozumiał.

Kilka sekund później wypadł z mikrokuli na pokładzie „Gwiazdy Zarannej”, a jego oczy były przesłonięte powoli ustępującym bielmem.

Miał nieliche szczęście. Traf chciał, że Herold Bladego Króla przeniósł się tuż przed zakrętem korytarza prowadzącego do głównej promenady skierowanej ku olbrzymiej SNSO. Monsieur słyszał chyba jeszcze kroki odchodzącego Potępionego, ale był zbyt oszołomiony, by działać. Głębia nadal trzymała go w swoim uścisku.

Przeszedł nieporadnie dwa, trzy kroki, mrugając wpółoślepionymi oczami. Zamroczenie powoli ustępowało, ale i tak trwało zbyt długo. Niemal po omacku oparł się o zimną ścianę korytarza, promieniującą pogłębinowym widmem. I, wbrew wszelkiemu rozsądkowi, usiadł na podłodze.

Jego dalsze szczęście polegało na tym, że przesiedział tam samotnie kilka minut. Jego nieszczęście – że „Gwiazda Zaranna” weszła w Głębię. Monsieur złapał się za głowę. Wszystko się zmieniło – nagle i całkowicie, z lodowatym okrucieństwem obojętnego na cierpienie Wszechświata. W korytarzach pojawiła się fala Zmarłych, ale żaden nie zwrócił uwagi na majaczącego mechanika. Mijany przez nich człowiek był już skazany i cienie tych, którzy nie istnieli, nie widziały potrzeby przyspieszenia jego końca.

Pomimo długiego lotu głębinowego i napierającego szaleństwa w mechaniku obudził się instynkt przetrwania. Wstał, mamrocząc coś ni to do siebie, ni to do obojętnych Zmarłych. Cofnął się kilka kroków, dochodząc do wynalazku znanego ludzkości od pierwszych lotów kosmicznych – kanałów wentylacyjnych i dostępowych. Nieskładnie poszperał dłonią w swoich domontowanych do kombinezonu narzędziach i odkręcił kratkę prowadzącą do wentylacji. Teoretycznie jako mechanik powinien skorzystać z dobrze sobie znanych dostępówek, ale te były znacznie krótsze niż oplątująca cały okręt sieć wentylacyjna. Wgramolił się do środka i zamknął za sobą przejście. Następnie przeczołgał się kilkanaście metrów, skręcił i zastygł, trzymając się za głowę i jęcząc cicho, próbując odepchnąć od siebie potworne obrazy Głębi.

Tak czy owak, był skazany. Tak wielka jednostka jak kolos ludzkości powinna lecieć bardzo długo, pokonując piętnaście lat świetlnych, i sądził, że nie przeżyje takiego lotu. Ale Blady Zastęp korzystał z unowocześnionego sposobu podróżowania. Wypalenie połączyło się z Głębią i „Gwiazda Zaranna” wspólnie ze swoim Konduktem wynurzyła się z przestrzeni wyjątkowo szybko – po zaledwie kilku godzinach przerażającego głębinowego koszmaru.

Udręka skończyła się zatem. Choć tak naprawdę dopiero się zaczynała.

Monsieur nie mógł wiedzieć, jakie są plany Zwierzchności Herolda Bladego Króla. Pierwszy dzień spędził, starając się skupić na jak najlepszym rozpracowaniu otoczenia. Miał przy sobie nieco fluidu w tubce i nadgryziony baton proteinowy – i to umożliwiło mu opanowanie chaosu po podróży. Czuł jednak, że czeka go kolejna, a po niej – następne. Nie mylił się. Wyglądało na to, że „Gwiazda” nie trwoni czasu. Kolos skoczył raz jeszcze i tym razem lot głębinowy trwał prawie osiemnaście godzin. Po jego zakończeniu wydarzyły się trzy rzeczy. Po pierwsze – mechanik poczuł narastającą w sobie chorobę i doświadczył pierwszych epizodów utraty pamięci. Po drugie – w pewien schizofreniczny sposób uodpornił się nieco na Głębię. Nie leżał już cały czas jak katatonik, lecz zaczął się przemieszczać po okręcie. I po trzecie, poczuł pierwszy zew głodu.

Nie był na tyle szalony, by wyjść z bezpiecznej kryjówki. Mógł z niej obserwować pomieszczenia i korytarze, a nawet doczołgać się do części połączonych z wentylacją dostępówek technicznych. „Gwiazda Zaranna” była gigantyczna i zakładał, że na pełne zwiedzenie wszystkich jej korytarzyków – przy zachowaniu ostrożności – potrzebowałby minimum kilku miesięcy, a może i dłużej. Na tym etapie wszakże nie zaprzątał sobie tym głowy. Na razie jego celem było zlokalizowanie Wise... o ile wciąż żyła. Ale by tego dokonać, musiał przeżyć.

Po co skoczył? Tak naprawdę nie wiedział. Od momentu, gdy zobaczył Pinsleep, coś się w nim zmieniło. Na samym początku ujrzał w niej tylko to, co zawsze: seksualny, budzący mroczne pożądanie obiekt. Postąpił więc tak jak zwykle – spróbował ją zdobyć, nie przejmując się konsekwencjami. Ale Wise coś w nim zmieniła. Nie wiedział co, lecz to wystarczyło, by po śmierci Harpago i nagłym, niezrozumiałym odrealnieniu świata związanym z pierwszym ujrzeniem Zimnych – wskoczył w otwartą kulę metaprzestrzeni.

Nie miał pojęcia, dlaczego zdecydował się na ten szalony krok. Ale powoli zaczął go rozumieć. Widział go w Głębi. Widział go w Zimnych i Zmarłych. Widział go w świecie, który przestał być światem twardo stąpającego po ziemi mechanika Monsieura. Widział go w krainie, o której dawno zapomniał, a która zawsze była obok – stłumiona przez reedukację umysłową zaleconą przez Kontrolera Charlesa Perraulta. Ta przestrzeń jednakże istniała. Była światem Elliotta Taylora: samotnego, osieroconego chłopca, który kochał baśnie tak bardzo, że gotów był za nie zabić.

I które to baśnie wróciły, by zabić to, co z niego pozostało.

Do jedzenia nie miał już nic. Z trudem wyszperał ostatnie okruchy po batonie i wysączył krople fluidu. Gdzie mógłby zdobyć żywność, już wiedział, ale pomieszczenie przypominające zapomniany kambuz wciąż wypełniali Zimni, przechodząc przez nie na skróty do jednego z głównych korytarzy. Monsieur przejrzał swoją skromną broń – niewielki nanitowy nożyk z opcją elektro i poręczną, małą spawarkę na plazmowy płomyk, do drobnych napraw. Z takim asortymentem nie miał najmniejszych szans, tym bardziej że – jak pamiętał – Zimni potrafili się regenerować, jakby zrastali się w miejscu rany. A może nie przejęliby się nim, podobnie jak Zmarli? W to ostatnie wątpił – w odróżnieniu od martwych cieni Zimni wykazywali wyższy stopień świadomości i pokrętna logika ich poczynań wskazywała, że – chorego czy nie – prawie na pewno by go zabili.

Miał zatem pozostać głodny. Głodny... a wkrótce martwy.

Zmienił to dopiero szczur głębinowy.

Monsieur dopadł go w ślepym korytarzu, do którego przeszedł z odnogi wentylacyjnej. Przerażone zwierzę usiłowało uciekać, ale nie miało najmniejszych szans. Mechanik zabił je nożykiem i pod wpływem rozsądku wypatroszył, skroił i podgrzał nad płomykiem spawarki. Pierwszą porcję pożarł w momencie, gdy była jeszcze krwista. Gdy zabił głód, zjadł drugą – choć znacznie wolniej, powstrzymując odruch obrzydzenia. Potem pozostawało już tylko upiec resztę i schować w kieszenie kombinezonu. Szczur był spory, wielkości kota, i Monsieur zakładał, że może przeżyć długo na jego mięsie, choć z pewnością mocno schudnie. Tym ostatnim nie przejął się zbytnio: po wydarzeniach na „Wstążce” i we Flotylli Grunwalda i tak stracił apetyt i trudno było już nazwać go grubym. Zmienił się. I to na wiele różnych sposobów.

Przekręcił się lekko i niemal usiadł w ciasnym korytarzyku, zgarbiony, o oczach przesłoniętych bielmem. Teraz pozostawało mu tylko odnaleźć Wise i zrealizować plan. Plan, który wzrósł w nim w momencie, gdy po raz pierwszy ujrzał grozę Głębi.

Był on prosty. Zamierzał zabić ich wszystkich. A już na pewno Potępionego. Co do tego nie miał najmniejszych wątpliwości. A jeśli nawet jakieś istniały... to skutecznie wymazał je kolejny, następny i jeszcze jeden skok głębinowy.




Usłyszała go ósmego dnia po tym, gdy Herold wprowadził w jej żyły widmowy lód.

Z początku był to cichy szmer, który zmienił się w niewyraźny głos. Powoli uniosła głowę, by dostrzec poruszenie za jedną z wentylacyjnych kratek.

– Wise... – odezwał się cicho. – Wise. Tu... to ja. Mon... Mon... to ja, Wise.

– Jestem tu – powiedziała spokojnie.

– Czy...

– Jestem sama – odparła. – Nikt tu nie przyjdzie... przynajmniej przez jakiś czas.

– Tędy się... nie przecisnę – wychrypiał. – Za małe przejście. Muszę wyjść na korytarz i otworzyć drzwi od zewnątrz. Na razie... na razie chyba jest pusto.

– W porządku.

Szmer ucichł. Czekała, siedząc na leżance, aż wreszcie drzwi wsunęły się z cichym syknięciem. Wise uśmiechnęła się smutno.

W progu stał mechanik. Ale nie przypominał w niczym dawnego siebie. Był chudy, brudny i zmizerniały. Jego oczy stały się niemal kompletnie białe od choroby pogłębinowej. Nie przypominał już Monsieura, którego znała. Przeszedł dwa kroki, by wejść do środka. Odblokowane przez niego drzwi zasunęły się z powrotem.

– Wise... – wychrypiał zbolałym, półprzytomnym głosem. – Ja...

Nie dała mu dokończyć. Wstała i podeszła do niego, a potem objęła go ramionami. Mocno, nie zwracając uwagi na to, jak pachnie i wygląda. Luźny kombinezon zwisał na nim jak wymiętoszona, stara skóra.

– Przepraszam – wymamrotał. – Powinienem był wcześniej... przepraszam cię. Za tamto, co wtedy... przepraszam.

– To już nieważne.

– Próbowałem znaleźć cię wcześniej... – odezwał się po chwili. – Chciałem... ale nie wiedziałem, gdzie jesteś. Ten okręt jest wielki jak sama Plaga...

– Tak – szepnęła. – Wiem.

– Czy nic ci.... czy nic ci nie zrobił?

– Próbował – przyznała. – Próbował mi coś zrobić trzy razy. Ale nie udało mu się, a raczej: nie udało mu się tak, jak chciał. Osiągnął inny efekt, niż zamierzał.

– Tak...? – Mechanik zdziwił się i Pin poczuła nagle, że jej potencjalny zbawca ledwo trzyma się na nogach. Zaprowadziła go do leżanki.

– Musisz wziąć fluid – powiedziała szybko, podeszła do mikrokuchni i wróciła z termokubkiem pełnym zbawczego płynu. – Pij – rozkazała, a on nie dał się długo prosić. Chciwie przechylił naczynie. – Mamy czas. Na razie nikt tu nie przyjdzie – dodała uspokajającym tonem.

– Skąd to możesz...

– Wiem – oznajmiła. – Pij.

Usłuchał. Gdy skończył, natychmiast podała mu kolejny termokubek. Wziął go do ręki nieco pewniej niż wcześniej. Zalecany przez Zjednoczenie płyn potrafił czynić cuda – szczególnie w przypadku naprawdę wycieńczonego organizmu – i widać było niemal w oczach, jak mechanik odzyskuje siły.

– Jak się czujesz? – spytała, gdy wypił drugi fluid.

– Ostatnio nie skakaliśmy – odezwał się wreszcie słabym, nieco rozedrganym głosem. – Widzisz, jestem chory... Jeszcze jedna Głębia i... byłoby po mnie.

– Dolecieliśmy tam, gdzie chciał Potępiony – wyjaśniła, biorąc go za rękę i ściskając ją tak, jakby chciała dodać mu otuchy tym prostym, ludzkim gestem. – Nie jestem pewna, gdzie jesteśmy, ale wiem, co się wydarzy.

– Jakim cudem?

– Dzięki prekognicji – wyjaśniła. – Wiem przez nią, że niebawem wszystko się skończy. On chyba też to wie, o ile zostało w nim nieco dawnego Jara.

– Jara...?

– Tak – przyznała, odwracając wzrok. – Ale to teraz nieważne. Musimy dostać się do hangaru i opuścić „Gwiazdę”. Ten okręt zostanie zniszczony. Tak jak i wszyscy, którzy są na jego pokładzie.

– A wiesz kiedy?

– Już niedługo. Nie wiem tylko, jak to się dokona...

– Akurat to – wychrypiał, siadając powoli na leżance – da się chyba wyjaśnić, Pinsleep.

– Tak myślałam. – Uśmiechnęła się i w tym uśmiechu nie było już smutku. – Ale nie nazywam się już Pinsleep. Jestem Pin Wise, Myślicielka Imperium. – Popatrzyła mu w oczy i dokończyła zdecydowanym tonem: – Mocno wpięłam się w rzeczywistość. I z całą pewnością już nie śpię.




Coś się nie zgadzało.

Przez większość czasu stał spowity przez lód, tak jak większość Zimnych. Zamknięty w próżni Bezkresu, trwał niczym stary, promieniujący Głębią posąg. Był wszakże inny od typowych sług Bladego Króla. Posiadał głębszą świadomość, a także przeczucie, które nakazało mu nagle oderwać się od widoku za neoszybą i monitorów „Gwiazdy”, ukazujących zapowiedź ostatecznego zwycięstwa Bladego Króla.

Tu, wokół olbrzymiej czarnej dziury wypluwającej kolejne Kondukty Bladego Zastępu, przy nagłych, choć przewidzianych otwarciach Głębi w sektorze – czuł spokój i ciszę, czuł zapowiedź końca. Czyż wszystko nie zostało przewidziane? Czyż nie taka była wola Bladości? Oto Bezkres, lecz inny, niż ośmielano się sądzić – Bezkres zimna i pustki, Bezkres nicości. Nadszedł bowiem koniec i Potępiony miał być jego świadkiem.

Dlaczego więc czuł, że coś się nie zgadza?

Zwycięstwo w zasadzie już się dokonało. Coś go jednak tknęło i Herold Bladego Króla drgnął. A potem wyświetlił podgląd kajuty Wise. Kajuty, która okazała się pusta.

To było niemożliwe. A jednak. Dziewczyna jakimś cudem wyszła ze swojej celi. Zaskoczony, zdumiony Potępiony wygasił więc holo w SNSO i przywołał monitoring korytarzy. Wystarczyła mu chwila, by ujrzeć Wise idącą w towarzystwie mechanika. Ten cały... jak go nazywano? W tej chwili nie pamiętał, ale nie miało to znaczenia. Ktoś nieistotny, odpad z załogi Grunwalda. Jakim cudem przybył na „Gwiazdę”? Czyżby skoczył przez kulę mikrogłębi?

Ale nie to było najgorsze. Rzecz w tym, że uciekinierzy specjalnie się nie chowali. Szli przed siebie, jakby się nie śpieszyli. I stawali wtedy, gdy trzeba było stanąć. Omijali Zimnych i Zmarłych, jakby świetnie wiedzieli, którędy iść. A to był już kompletny absurd.

Ciężki zew Bladego Króla sięgał Bladego Zastępu. Dotknął obecnych w sektorze Heroldów, przeniknął Potępionego. Ale były Antenat, Plaga i Jared ostatkiem dawnej woli wyzwolił się z wezwania. Wyszedł z SNSO, wciąż obserwując tych, którzy ośmielili się wyrwać z jego rąk.




Pożegnanie tej, która twierdziła, że nie nazywa się już Pinsleep, było najtrudniejszą częścią ich podróży.

Z początku nie przejął się zbytnio jej słowami. Przestała śnić? Dobrze. On dopiero zaczynał. Każdy krok był dla niego niczym upadek w krainie obłąkanych koszmarów. Widmowe ściany „Gwiazdy Zarannej” tchnęły Głębią. Pozostała mu tylko dziewczyna – jedyny stały element świata, który zwariował. Pin. Ta, która twierdziła, że wpięła się w rzeczywistość. Trzymał się jej zatem kurczowo, nie zwracając uwagi, że boleśnie ściska jej dłoń. Ale Wise nie przeszkadzał ból. Wiedziała, że sama ciągnie tonącego, któremu Głębia zalewa już usta.

– Rozwidlenie – powiedziała w końcu. – Stąd tylko trzydzieści metrów. Będzie pusto, ale już się zorientował. Widzi nas. Zaraz wyśle Zimnych.

– Wiem – wychrypiał mechanik, opierając się o ścianę. – Idź. Hangar jest tam.

– Chodź ze mną – powiedziała. – Coś wymyślimy, zobaczysz!

– Nie... – Pokręcił głową. – Nie ma już czasu, Pin... idź!

– Mon... – zaczęła, ale po raz ostatni złapał ją za rękę.

– Nie nazywaj mnie tak – powiedział coraz słabszym głosem i przez moment uwierzyła, że zaraz upadnie. Zebrał się jednak w sobie. Przymknął oczy. – Proszę...

Nie odpowiedziała. Stała tylko, nie ruszając się z miejsca i nie chcąc puścić jego ręki.

– Pamiętam... – szepnął wreszcie. – Pamiętam już. To najważniejsze... że pamiętam.

Kiwnęła powoli głową, czując, że w oczach wzbierają jej łzy. Jeszcze mocniej ścisnęła jego dłoń, ale wyrwał ją nagle. Spojrzał w jej twarz i przez moment nie widziała, że jego oczy spowite są głębinowym bielmem.

– Proszę... – powiedział. – Idź już... księżniczko.

Tak się rozstali. I tak też ujrzał ich Potępiony, rozdarty na pół ujrzanym holoobrazem. Z jednej strony uciekająca do hangaru dziewczyna, której nie mógł zapomnieć... choć nie pamiętał już czemu. I z drugiej – chory mechanik, który kierował swe kroki ku maszynowni, a konkretnie do maszynowego Centrum Dyspozycji Energii Rdzeniowej numer 15.

Herold Bladego Króla ruszył przed siebie.

Nie miał pojęcia, co planował ten umierający głupiec. Jedyne, co przychodziło mu do głowy, to sabotaż. Sabotaż skazany na niepowodzenie. „Gwiazda Zaranna” miała świetnie zabezpieczone CDER-y, około trzydziestu sztuk, z czego ponad połowa była odpowiedzialna za sprawne funkcjonowanie ludzkiej wersji Broni. Ale nawet wówczas nie można było dopuścić, by domorosły sabotażysta pałętał się przy rdzeniach – i to jeszcze w momencie, gdy „Gwiazda” brała udział w ostatecznej bitwie. Trzeba go było zabić. A jeszcze lepiej – schwytać i poddać drobiazgowemu przesłuchaniu. Niemniej jednak Wise...

Wise była jak zadra w martwym sercu. Nie mógł jej utracić. Czy to nie dla niej zdecydował się odlecieć z NGC 2243, ryzykując zachwianie planów Bladości? Problem polegał na tym, że nie miał na to wszystko czasu. To, co miało się zacząć, już się rozpoczęło.

Na szczęście nie musiał rezygnować z Wise. Nawet jeśli opuści „Gwiazdę”, dziewczyna nie zdąży odlecieć daleko. Z początku zachłyśnie się rozgrywanym wokół bitewnym chaosem. Straci kontrolę. A wtedy on schwyta ją ściągaczem lub falownikiem kolosa. Jest skazana, tak jak wszyscy, którzy ośmielili się tu przybyć. To było pewne. A zatem mechanik, uznał. Mechanik był najważniejszy.

Przekazując dyspozycję Zimnym i aktywując Zmarłych w celu schwytania ich obojga, nie mógł się jednak oprzeć przeczuciu, że owa decyzja – choć słuszna – mogła być jego ostatnią.




Baśnie.

Cleom unosił w górze jego baśnie, najcenniejszy skarb, który mechanik dostał jeszcze jako małe dziecko – baśnie, na których uczył się czytać i w których mógł być tym, kim zechciał. Nie grubym dziwakiem zakochanym w silnikach, ale rycerzem ratującym księżniczkę przed potworem.

Nie. Potrząsnął głową. To już było... był niemal pewny, że już się wydarzyło. Ale kiedy?

Zakaszlał. Przez chwilę nie widział nic – tylko sporą salę maszynowni CDER 15 z odsłoniętym fragmentem rdzenia. Oparł się o chłodną powierzchnię przewodzącej energetykę rury. Zabił go. Tak, zabił Cleoma. I zapłacił za to wysoką cenę...

Ponownie potrząsnął głową, ale widoczna w tle Głębia nie chciała odejść. Był w metaprzestrzeni i nie był w niej zarazem – zagubiony i samotny... choć nie. Nie był już sam.

Monsieur mechanic, stwierdził Kontroler Charles Perrault. Reedukacja umysłowa. Zrobimy z niego mechanika pełną gębą. Jego cień, cień zmarłego Kontrolera – który zginął zapewne gdzieś w trakcie Wojny Naporu – patrzył na niego z Głębi. Tak samo jak cień Cleoma. I cień doktora Harpago. I cienie rodziców.

Chwalmy Bladego Króla.

Nie, postanowił. Nie. Nie będę go chwalił. Nie mogę...

Chwalmy Bladego Króla.

Niemal upadł od tego wezwania, ale utrzymał się na nogach. Znowu zakaszlał i tym razem wypluł sporo krwi.

Przepraszam... – wymamrotał do Wise. Powinienem był wcześniej... przepraszam cię. A ona mu wybaczyła. Ale czy na pewno tak się stało? Nie widział już różnicy pomiędzy tym, co się naprawdę wydarzyło, a wyobrażeniem. Może to wszystko było snem? Fasadą i plagowym Widmem?

Chwalmy Bladego Króla.

Prawie to powiedział. Niemal wydobyło się to z jego ust, gdy – nagle i niespodziewanie – bielmo na moment zniknęło i ujrzał Potępionego.

Tym razem nie miał żadnych wątpliwości, co widzi. Obraz był jasny i dziwnie klarowny – tak jak wtedy, gdy umierający organizm po raz ostatni wyostrza wszystkie swe zmysły. Herold Bladego Króla był realny – stał kilkanaście metrów od niego, w otoczeniu Zimnych i Zmarłych. Dookoła niego kotłowały się cienie, pulsował widmowy sen.

– Mechanik – powiedziała istota, będąca niegdyś Antenatem, Plagą, Jaredem i Bezimiennym, a także – przez krótki moment – samą Pin Wise. A teraz upiór patrzył wprost na niego. Głos miał ciężki, niczym opadająca grobowa płyta.

– Powiedzmy... – wychrypiał wywołany.

Potępiony przekrzywił nieco głowę. Oplatające go widma zamigotały.

– Nie mam na to czasu – oznajmił tonem pełnym pogardy. – Trwa bitwa, która wszystko zakończy. „Gwiazda Zaranna” zada za moment cios. Zapytam więc raz: co tu robisz?

– Już niewiele – odkaszlnął zapytany. – Wcześniej... to co innego. Miałem... sporo czasu. Łaziłem po tej twojej łajbie od plagowych... tygodni. Nieco ci poprzestawiałem. Już zatem... zrobione.

– Co poprzestawiałeś? – spytała istota, wykonując taki ruch, jakby zamierzała podejść i rozerwać go na strzępy. Wzruszył ramionami.

– Te, tam... – wymamrotał – rury energetyczne. Z wentylacji są przejścia... do dostępówek z mechaniką i komputerami... moment... – zachrypiał, sięgnął w kieszenie kombinezonu i wyjął sfatygowaną płytkę personala. – O, już. Zaraz się wszystko... wyjaśni – dodał i uśmiechnął się popękanymi wargami. – W każdej baśni – podjął po krótkiej chwili – jest jakiś smok, księżniczka i rycerz. Ty jesteś smokiem. Księżniczka... zwiała już z wieży pomimo twoich starań i sług. A ja jestem rycerzem. – Wzruszył ramionami, jakby chciał przeprosić za swą mizerną, wychudzoną posturę. – Tak wyszło.

– Nie jesteś rycerzem – zazgrzytał Potępiony, zbliżając się i szykując do ciosu. – Jesteś mechanik Monsieur.

– Nie – zaprzeczył rycerz. – Nazywam się Elliott Taylor.

A potem nacisnął przycisk płytki i wszystko pożarła straszliwa, cicha jasność eksplodujących rdzeni „Gwiazdy Zarannej”.





Ale śmierć w pierwszym zamyśle nie miała być karą. Pozwala wam odejść, porzucić świat, nie jesteście z nim związani czy to w nadziei, czy w znużeniu. Które więc pokolenie powinno zazdrościć losu drugiemu?


John Ronald Reuel Tolkien, Silmarillion





Pierwsza wynurzyła się „Czarna Wstęga”.

Pokryty widmem skokowiec zakończył ślizg głębinowy zgodnie z wyliczeniami Toca Trinka i stygł teraz, z wolna rozpraszając niematerialne powidoki metaprzestrzeni. „Wstążka” powracała i choć jej pasażerowie tkwili jeszcze w Widmie, było już pewne, że statek dotarł na miejsce przeznaczenia.

Tuż za nią – zgodnie z synchronizacją lotu – przybyła dywizja pancerna Flotylli Grunwalda. Następnie ukazała się Flota Ujemność, zarządzana przez Symulatora Floty Stripsów Waltera Dinge’a. Wedle wcześniejszych ustaleń miała ona stanowić flotę wsparcia, pozostającą w stałym kontakcie z Kościstą Banderą, której przydzielono zaszczytny tytuł ochrony najmniejszych – i w większości nieuzbrojonych – jednostek cywilnych. Jednostki te mogły liczyć też na osłonę skokowców Straży Granicznej pod dowództwem diakona Leona. Wszyscy inni też pozostawali w gotowości. Nie chodziło w końcu jedynie o to, by dotrzeć do Nova Velorum i przeżyć, ale by zniszczyć każdy stacjonujący w tym sektorze Kondukt Bladego Zastępu.

Ślizg głębinowy w horyzoncie zdarzeń czarnej dziury miał odbyć się bez świadków, tak by Blady Król był w pełni przekonany o swym zwycięstwie nad Wypaloną Galaktyką i nie zauważył, że ktoś próbuje uciec przed nim przez wrota czasu.

Dowodzone przez Madellę Nox potężne siły Nowych Maszyn również wyłoniły się ze ślizgu bez większych strat i uszkodzeń. One także posiadały swą wersję dywizji pancernej, której trzon stanowiły ciężkie geometrie wielkości pancerników i superkrążowników wyposażone w Broń. Przewodził im ocalony jakimś cudem tytan „Nihilum”, na który zdecydowała się przenieść Madella, pozostawiając „Legatusa” w rękach świeżo przeinstalowanej do jego systemów Lory, która wycofała się tym samym z serwerów „Chwały”.

Cała ta maszynowa flota – zwana także Fragmentem – była nieco większa od Floty Nadzieja – jak pośpiesznie nazwano ludzki trzon Flotylli Grunwalda. W kosmicznej przestrzeni unosiły się bryły ciemnych statków i powolne geometrie ciężkich tonażowo jednostek zimprintowanych przez Myrtona. A obraz całej tej armady uzupełniał Konsensus – którego liczne siły, złożone z wiropeksów, patogenów, wirofagów i adsorpów oraz wymieszanych z nimi resztek flot rozmaitych ras Obcych, wynurzyły się ze ślizgu głębinowego w tym samym czasie, co Fragment Nowych Maszyn.

Ową ksenoflotą dowodził wielki Twór i zarządzający nim Kayt Telses, który wspólnie z Aro wypełniał wolę Myśli, dobiegającą ku niemu z odległego, pozagalaktycznego Krańca.

Tak prezentowała się armada Nowego Zjednoczenia: ludzi, Obcych i Maszyn, i możliwe, że nigdy wcześniej nie uformowano tak licznej flotylli. Tylko w annałach Starego Imperium istniały wzmianki o koncentracji tylu sił w jednym sektorze gwiezdnym.

Tym bardziej bolesny był fakt, że – co zrozumieli już wkrótce – i tak musieli przegrać.




Erin zbladła, puszczając uchwyty nawigacyjne skokowca. Nie odezwała się ani słowem, podobnie jak siedzący tuż obok Myrton, podpięty całą serią kabli do konsoli nawigacyjnej „Wstążki”.

– To niemożliwe... – wyszeptał cicho Toc Trink.

Nie byli sami.

W centrum sektora pyszniła się czarna dziura Nova Velorum. Jej mrok wypełniał niemal trzy czwarte obrazu za neoszybą statku. Otoczona aureolą zasysanego światła, przypominała rzadki kosmiczny klejnot. Jej potęgę czuć było jak fizyczny ciężar. Płynął od niej mrożący zew Białego Szumu, a oplatające ją Wypalenie błyszczało niczym korona wymieszana z Głębią. I choć brzmiało to absurdalnie, zrozumieli, że widoczna przed nimi czerń żyje, zatopiona w nicości i bezkresie.

Jeden rzut oka na ów obraz sprawiał, że zamierało serce. Ale to nie dziura ich przeraziła, lecz Blady Zastęp. A dokładniej: jego nieprzeliczone, oczekujące ich przybycia mrowie.

Systemy skokowca nie potrafiły podać liczby już obecnych, jak i dopiero co pojawiających się statków. Znane im wcześniej okręty – takie jak mobilna forteca „Technonomicon”, „Stygmat” czy najbliższa ich pozycji widmowa „Gwiazda Zaranna” – pojawiły się jako pierwsze: małe, czerwone plamki na dotykowym holo. Lecz były to raptem krople na tle napierającego przypływu. A ów sunął ku nim niczym powódź złożona z rzeki grimów – w tym kilku klasy Gargantua, przekraczających i siedemdziesiąt kilometrów średnicy – a także strumieni widmowych flot i deszczu erebów, odcinających się od ciemności zawirowaniami połyskliwej czerni. Lecz cały ów ogrom bladł na tle tego, co z wolna wypełniało Nova Velorum. Przybywał Blady Król i śpieszył się, gdyż Bladość miała nareszcie zaznać ukojenia.

– Koniec... – oznajmił Hub Tansky, ale nie usłyszeli, co powiedział. Patrzyli na swoją zagładę, jakby nie istniało już nic więcej. I może tak właśnie było.

To, co z wolna wypełniało czarną dziurę, używając jej w żegludze tak samo jak Wypalenia, nie było tym, czego się spodziewali. Czuli, że posiada świadomość, lecz nie potrafili określić jej granic i kierujących nią zasad. Owa Obecność była zarazem martwa, jak i żywa, pusta i pełna. I choć posiadała kształt, była raczej raną dla świata, tak jakby rozpruwała go od wewnątrz. Tchnęła ku nim lodem, próżnią i śmiercią.

Tak właśnie, formując się ze strzępów tego, co było i co mogło zaistnieć, wynurzała się ku nim Agonia – głębinowy korab Bladego Króla.

Nie miała wielkości – to zrozumieli od razu. Nie posiadała określonych granic. Znajdowała się zarazem tu, jak i w Głębi – niczym płynący ku nim świat. Niekiedy krzepła – i widzieli wówczas coś na kształt monumentalnych, żeglujących w przestrzeni budowli, by dostrzec naraz żagle czerni, pokłady skutych lodem wymiarów i krajobraz znanej Myrtonowi Płaszczyzny. Agonia płynęła bowiem właśnie po niej, jednocześnie wdzierając się w pustkę Wypalonej Galaktyki.

Coś nagle zabłysło – i przez krótki moment dojrzeli, że korab jest już z nimi, niczym czarny dach nad sektorem, przysłaniający resztkę gasnących gwiazd. Ale jego wyjście z Nova Velorum jeszcze się nie zakończyło: chwila minęła i Blady Król powrócił do swych narodzin z czarnej otchłani.

Sparaliżowała ich cisza. Milczały pozasynchroniczne łącza i Nowe Zjednoczenie trwało w martwym bezruchu. Nie było szans na ucieczkę – ani w kierunku wypełnionego grimami i Agonią horyzontu zdarzeń, ani do tyłu – do opuszczonego co dopiero sektora. Wpadli w sam środek otaczającej ich sfery Bladego Zastępu, która zamknęła się tuż po ich przybyciu. Zarządzający „Ciemnym Kryształem” Herold skupił swą uwagę na łataniu potencjalnych dziur w zwartym kordonie Konduktów. Można tu było przybyć – lecz nie można już było odejść. Zadbała o to także Blada Księżna oraz usytuowany centralnie Legion i jego „Stygmat”, a także pilnujący dojścia do czarnej dziury Potępiony, którego „Gwiazda Zaranna” jaśniała niczym biały diament.

Trudno powiedzieć, jak długo trwało to przepełnione lękiem otępienie jednostek Nowego Zjednoczenia. Ale gdy przyszedł czas, cisza skończyła się tak, jak miała się skończyć: krzykiem, przerażeniem i śmiercią.




Surogat Piecky Tip zrozumiał, co należy zrobić, w momencie gdy pierwszy snop grimowej Bladości uderzył w skupioną flotyllę Nowych Maszyn.

– Rozproszenie! – krzyknęło w „Chwale” jego pozasynchroniczne holo. – Koordynaty graniczne! Już!

O dziwo, nie musiał tego powtarzać. Obserwujący sytuację na monitorach Valtiri Vent wydał podobne polecenia. Przerażony tłusty admirał nie dał się sparaliżować strachowi. Taktyka ucieczki zawsze była tą, w której był najlepszy. Nie czekając na odzew ze strony Myrtona, wydał odpowiednie rozkazy Flotylli Grunwalda, podczas gdy na dotykowym holo zbita grupa Nowych Maszyn odnotowała straty jak po uderzeniu kosmicznego tarana. Dotknięte nim geometrie zapłonęły od wewnątrz i zgasły, przemieniając się w wypalone skorupy. W tej jednej sekundzie około jedna szósta floty maszynowej przestała istnieć – a był to dopiero pierwszy cios z jednego tylko grimu.

– Rozbijemy tak dywizję pancerną... – zaprotestowała słabo Misterie Artez.

– A jak sobie wyobrażasz jej walkę? – syknęła tyleż samo wściekła co wystraszona Tyhne.

– Pani Alais ma słuszność – dorzucił spokojniejszym tonem generał Godai. – Sore wa imiwonasanai. To nie ma sensu. Nawet skupiona dywizja nie powstrzyma takiej potęgi. Jedyny sposób... – zaczął i urwał, tak jak zamilkli nagle wszyscy. Pozasynchroniczne łącze przejął bowiem zimny snop Białego Szumu, który od tysiącleci pozwalał na słanie danych z zapomnianej planety Empireum do wnętrza Sagittariusa A.

– CHWALMY BLADEGO KRÓLA.

Był to inny głos niż zwykle i od razu to wyczuli. W odróżnieniu od wcześniej zasłyszanych komunikatów nie wydawał się bezosobowy. Ukrywała się w nim prastara martwota, ale i niezrozumiały ból, jakby każda wypowiedziana głoska okupiona była nie tylko cierpieniem, ale i przytłaczającą rezygnacją. Słowa wydawały się nieść ze sobą jakiś fizyczny ciężar i Misterie poczuła nagle, że pragnie tylko jednego: uklęknąć, poddać się i podciąć sobie żyły na obu rękach.

– Wyłączcie to... – poprosiła łamiącym się głosem Tyhne i admirał Valtiri przestawił włącznik odpowiedzialny za transmisje głosowe.

Gest ten nie miał jednak większego znaczenia, bowiem sprzymierzoną flotyllę Nowego Zjednoczenia zalały właśnie bezlitosne fale strzelających Czernią erebów i kolejne snopy Bladości z napierających grimów. Rzeź zaczęła się szybko, niczym w amoku, a Agonia Bladego Króla zaistniała nagle nad nimi w pełni jak bezgraniczny, ściśnięty eonami czasu i lodu czarny grobowiec, unoszący się na żaglach Wypalenia.




Dowodzący „Najwyższym Traktatem” admirał Deng Zhu nigdy nie przypuszczał, że straci życie, ocalając statki Kościstej Bandery.

To, co wydarzyło się w ciągu ostatnich chwil, można było określić jednym mianem: chaos. Urzędujące na pancerniku Zhu Wolne Sztuczne Inteligencje doniosły, że cała flota znalazła się w pułapce. Dlatego gdy do admirała dotarł rozkaz natychmiastowego rozproszenia sił, Deng Zhu skupił się przede wszystkim na zadaniu logistycznym, nie zaprzątając sobie głowy filozoficznymi aspektami podobnego manewru.

Na razie wydał polecenie przesunięcia superkrążownika „Miecz” generała Note’a Styxa i rozproszenia podległej mu Floty Rapax. Z tego, co już widział, trafiły w nią dwa snopy Bladości i blisko jedna czwarta jednostek przemieniła się w Widma. Odwrót musiał zatem połączyć się z ostrzałem świeżo przekształconych widmowych okrętów – ale tym zajął się już krążownik „Truciciel” pułkownika Scipio Publiusa, który rozpoczął ciężki ostrzał z plazmowych onagerów. W ten sposób doceniane zawsze przez Denga mikrozarządzanie zyskało swój wymiar praktyczny. Przynajmniej do czasu, gdy jeden z mniejszych – bo zaledwie dwudziestokilometrowych – grimów uderzył snopem w ukryte za Flotą Rapax jednostki cywilne. Te zaś rozleciały się wokół w popłochu – realizując w ten sposób rozkaz Piecky’ego Tipa, ale i ulegając panice. Rozproszenie, jak słusznie uważał admirał Deng Zhu, musiało co prawda nastąpić, lecz każda z uciekających dywizji powinna, wedle prawideł sztuki wojennej, posiadać choćby drobną osłonę z cięższych tonażowo jednostek. Z niejakim zdziwieniem zauważył, że zrozumiała to głównie Koścista Bandera.

Flota Johnny’ego Osiem, wyznaczona do ochrony sił cywilnych, próbowała wykonać swe zadanie, choć przekraczało to jej zdolności. Mimo to główne statki Kościstej Bandery: niszczyciel „Pieszczota”, „Agentka” Sunshine, „Zipp” Morawskiego, „Smutek” Markotnej Pani, „Świnka” Olchowego i „Turbo Śmig” Skejwena ustawiły się w formę prowizorycznej tarczy, osłaniającej transportowce TransLinii. Reszta pirackich jednostek – jak niszczyciel „Plagowiec” kapitana Trzęsawki czy fregata „Pimky Limky” kapitana Kranza – usiłowała zachować w miarę niezmienny, choć rozproszony szyk. Było to jednak trudne, gdyż sektor wypełniły roje erebów, na tyle stężonych w swej strukturze, że wprowadzających zaburzenia grawitacyjne. To spowodowało, że zwarty kordon Kościstej Bandery – już ostrzeliwanej przez promienie Czerni – zaczął się łamać i kruszyć. Odsłonięte transportowce TransLinii zaczęły zatem ginąć – zbliżająca się ściana Bladego Zastępu miażdżyła je na proch.

– Nie utrzymam linii! – syknął wściekle Olchowy z Kościstej Bandery na fregacie „Świnka”. – Za dużo ich!

– Zrobimy w nich dziurę! – krzyknął widoczny w holo statków Kościstej surogat Piecky Tip. – Proszę osłonić transporty przed falą Wypalenia!

Obserwujący całą sytuację admirał Zhu kiwnął tylko głową. Nigdy nie był zbyt rozmowny, ale w mig łapał racjonalne rozkazy. Front Widm, grimów i erebów napierał i Zhu nie widział większego sensu w oszczędzaniu Broni. Tym bardziej że przeczuwał już, jaki będzie kolejny rozkaz. Jak ginąć, pomyślał więc, to przynajmniej z przytupem.

W ten sposób „Najwyższy Traktat” stanął pomiędzy celem hiperboloidy Maszyn a „Świnką” i „Plagowcem”, usiłującymi osłonić TransLinię. A gdy wystrzeliła już Broń i gdy dwa grimy obróciły się w nicość, przyjął na siebie śmiertelne Tchnienie Bladego Króla.




– Broń... – szepnęła z niedowierzeniem ochraniająca Flotę Nadzieja generał Ama Tert.

– „Najwyższy Traktat” przestał istnieć – doleciało z konsoli nawigacyjnej „Rozjemcy”. Nadawała Lione Sati z pancernika „Gwiazda”. – Nadzór nad Flotą Rapax przejął superkrążownik „Miecz” generała Styxa.

– Proponuję rozproszenie w wektor trzydzieści sześć, dwadzieścia cztery, czterdzieści – rozkazał wyświetlony razem z Lione Bushi Ulfig z superkrążownika „Dyscyplina”.

– Wykonać – zgodziła się Lione. Pozasynchroniczne holo zniknęły i Ama dostrzegła, że generał Mrod przydzielił jej opiekę nad mniejszymi jednostkami Floty Nadzieja. Sam zajął się już rozpiską wektorów w skali makro.

– Przesyłam dane – potwierdził obecny na stanowisku ciężko chory na pogłębinówkę porucznik Gniazdowski. Tert kiwnęła głową. Nie mogła oprzeć się wrażeniu, że za moment wszystko się rozsypie, tym bardziej że świeżo utworzone przez Piecky’ego i Fibonaccię Wypalenie Punktowe pożarło już kilka statków z Floty Rapax, nie licząc grimów, erebów i Widm.

– Nie mamy żadnej drogi ucieczki, chyba że polecimy w okolice Wypalenia – dorzuciła martwo astrolokatorka Till. – A ono się rozszerza, pani generał...

– Zaraz będzie tego znacznie więcej – mruknęła Ama. – Mamy poruszenie we flocie Nowych Maszyn.

– Nie strzelą – zaprotestował Gniazdowski. – Trafiliby w nas i Konsensus...

– Ronja – odezwała się Tert, ale holo świeżo upieczonej Wolnej Sztucznej Inteligencji „Rozjemcy” już się wyświetliło. Potargana, niewysoka dziewczynka popatrzyła na generał. We wzroku SI było coś, co ewidentnie nie spodobało się Amie.

– Madella Nox z tytana „Nihilum” zaleca wzmożenie rozproszenia floty, tak by odsłonić obrzeża sfery Bladego Zastępu – powiedziała Ronja. – Obecne we Flotylli Nowych Maszyn geometrie wyposażone w Broń szykują się do Wypalenia Otwartego w celu otworzenia nam drogi ucieczki z sektora.

– Wypaleniem?! Nie mogą tego zrobić! – krzyknęła Ama. – Wypalenie zniszczy nas tak samo jak Blady Zastęp!

– WSI wyliczyły szanse na przetrwanie Nowych Maszyn od trzydziestu dziewięciu do czterdziestu pięciu procent.

– O wy skurwysyny... – jęknął obecny w Sercu „Rozjemcy” Sylv. – Grunwald na to nie pozwoli!

Ronja zawahała się, ale tylko na moment. A gdy odezwała się ponownie, jej głos zabrzmiał bardziej sucho i rzeczowo niż zwykle:

– Utracono łączność ze „Wstążką” – odpowiedziała. – Nie mamy już kontaktu z admirałem Myrtonem Grunwaldem.




To, o czym mówiła Ronja, wydarzyło się w pierwszych minutach starcia.

Z początku „Wstążka”, podobnie jak cała flota, zastygła w paraliżującym bezruchu. Ale gdy sektor wypełniło powolne przybycie Agonii, coś się zmieniło. Może sprawił to lód, który rozkwitł nagle we wnętrzu skokowca. A może głębinowa pulsacja, która – z przybyciem korabia Bladego Króla – uderzyła w statek i samoistnie zaczęła go przekształcać w „Czarną Wstęgę”. Wszystkie te możliwości mogły być przyczyną utraty kontroli przez Myrtona. Ale tak naprawdę imprint przygasł dopiero po śmierci podpułkownik Betty Willingham.

To, co działo się w sektorze, niemal od razu przestało przypominać dokładnie wyliczone starcie i perełkę decyzji strategicznych. Potęga, która doznała przebudzenia, nie bawiła się w podchody i wektory. Jej taktyka przypominała uderzenia parowego młota – powolne, tytaniczne i śmiercionośne. Blady Król rozdeptywał owady i jego jedynym celem była ich pełna, skuteczna anihilacja.

Patrząc z perspektywy sektora, Nowe Zjednoczenie było tylko garstką nerwowo rozbiegających się sił, osłanianych przez wątłe skorupy cięższych tonażowo jednostek. Pytanie, czy zginą, przestało mieć znaczenie. Można było tylko spytać kiedy. Flotylle ludzi, Konsensusu i Maszyn ginęły tak, jakby ich śmierć była nieuniknionym, naturalnym procesem wymazywania ich z przestrzeni. A każda z owych śmierci uderzała w kapitana Grunwalda.

Podpięty iniektorami do konsoli Myrton doświadczał fizycznie straty statku za statkiem, dywizji za dywizją. Nie rejestrował śmierci ludzi, lecz odczuwał utratę okrętów. Każdy wybuch rdzenia był niczym prąd rażący w jego serce. Gdy padły pierwsze statki, zadrżał i przymknął oczy, a gdy zginął „Najwyższy Traktat”, splunął nagle krwią.

Później było już tylko gorzej.

I nie chodziło wyłącznie o stratę myśliwców, skokowców, fregat czy krążowników. Blady Król ocknął się bowiem, Agonia zaistniała, a uwaga tego, którego nie wolno było przebudzić, zaczęła prześlizgiwać się po złapanej w pułapkę flocie. Można ją było wyczuć niczym pasmo nicości – jak kładący się na człowieka cień śmierci.

Głębia cię pamięta, powiedział doktor Harpago, i była to prawda. Głębia pamiętała. I zdecydowała się wreszcie go odnaleźć. Oko Bladego Króla rozpoczęło więc poszukiwanie i możliwe, że to owa zimna, martwa ciekawość sprawiła, że uderzenia nagle zwolniły: grimy trzymały już Nowe Zjednoczenie w szachu swych snopów, ale cios zagłady wciąż nie następował.

Wytężona uwaga Nieodwracalnego przesunęła się po siłach Konsensusu. Dotknęła Nowych Maszyn i skierowała się ku Flocie Nadzieja – trzonowi Flotylli Grunwalda. Tam położyła się cieniem na rozpraszających się siłach dywizji pancernej, przenikając „Chwałę” tak silnie, że stojąca za konsolą Misterie Artez zbladła, czując, jak zatrzymuje się jej serce. Ale trwało to tylko moment i już wkrótce była Przedstawicielka Rady Błękitu, podobnie jak i Alais Tyhne oraz admirał Valtiri, otrząsnęła się z dziwnego przeczucia pewnej śmierci. Mrok odszedł, ale zaczął płynąć dalej – ku lawirującej pomiędzy erebami „Wstążce”. Erin Hakl trzeba było przyznać jedno: wszystkie manewry wykonywała po mistrzowsku. Sprawił się też dowódca Pancerniaków Próżni Sums, który – wpięty w pajęczynę zbrojeniówki – z satysfakcją pruł do statków wroga z plazmówek, laserów i zamontowanych na skokowcu rakiet. Ale nie zmieniało to faktu, że koniec skokowca był bliski. Kolejny snop Bladości, wystrzelony z jednego z odległych i jakby zapomnianych grimów, zmiótł część ochrony Grunwalda i uleciał w pustkę. „Turbo Śmig” kapitana Skejwena padł, „Świnka” Olchowego przetrwała – choć migotała już całkowitym spadkiem pola magnetycznego. Cudem ocalała Zona Si dała sygnał do pobliskich myśliwców, ale odebrała go tylko „Słoneczna Panna”. I to ona pierwsza przybyła na miejsce.

– Osłaniamy admirała Grunwalda – rozkazał stojący za kapitańską konsolą nawigacyjną blond aniołek twardszy niż niejeden stary wiarus. – Wszystko w Widma. – Wskazała widoczną na holo zbitą grupę upiornych statków. – Ogień zaporowy!

– Mamy dziurę, pani podpułkownik – powiedział Martin Tritt, astrolokator. – Widma nas miną. Nie mamy więcej osłony.

– I lekko uszkodzony ciąg – doleciało z Serca. Urzędująca w nim Mariola Tritt, główna komputerowiec i żona Tritta, miała bardzo zmęczony głos. – Bez szybkich manewrów nie osłonimy „Wstążki” tak, jak trzeba. Nie przed dotarciem posiłków.

Zapadła cisza, w trakcie której Betty z zaskoczeniem zauważyła, że ściska mocno krawędzie konsoli nawigacyjnej. Wiedziała, co powinna zrobić, ale nie była w stanie wydać takiego rozkazu. Nie mogła.

– Mogę tam polecieć – odezwał się za nią jej pierwszy pilot Tom Ravin. – Eksplozja powinna... – urwał. Willingham spojrzała w jego stronę.

– Na to ciągu starczy – dorzuciła sucho Mariola Tritt. W całej SN zaczęły pojawiać się szmery potwierdzenia i aprobaty, a twardy blond aniołek poczuł nagle, że w oczach pojawiają mu się łzy.

– To był zaszczyt – powiedziała wreszcie Betty – móc służyć na waszym statku.

– Ustawiam wektor – usłyszała w odpowiedzi głos Tritt. – Niech sobie zobaczą, jak „Słoneczna Panna” potrafi lśnić.

Nic więcej już nie powiedziano. Niszczyciel obrócił się wolno, przyspieszył i trafił w dywizjon ciężkotonażowych Widm lecących wprost w sektor Grunwalda, by zniknąć nagle w wybuchu przesterowanego rdzenia. „Słoneczna Panna” zalśniła jak małe słońce i wysłała w nicość spory fragment zwartego Konduktu Bladego Króla.

„Wstążka” została ocalona. Chwilę później dotknęło jej oko Bladego Króla, ale nie znalazło niczego wartego uwagi. Kolejny cios, jakim była utrata okrętu Betty, sprawił, że Myrton osunął się wreszcie na konsolę i stracił przytomność.




Siedząca w Apogeum tytana „Nihilum” – czyli olbrzymim głównym centrum motorycznym – Madella Nox patrzyła na otaczające ją Emitery Danych.

To tu, jak sądziła, musiała niegdyś przebywać Jedność, zanim nie zdecydowała się osiedlić na stałe na odbudowanej przez Maszyny Terze. Wielka hala maszynowa składała się głównie z monitorów, holo i wspomnianego Apogeum – przypominającego nieco średniowieczny tron, a będącego w istocie głównym łącznikiem z oplatającą cały okręt siecią Więzi. Lewitowały tu Piątki i nieliczne Szóstki w swych holograficznych formach – symulacyjne anioły danych, podległe jedynie Jedności, a teraz posłuszne Madelli wypełniającej wolę tego, którego znała jako Lew. Bytu, który miał nieco odmienne zdanie co do przebiegu dalszych wydarzeń niż tajemnicza Andy.

To, co musiała zrobić, Nox uznała za konieczne. Dlatego wyłączyła protestujące holo Stripsa o specyfikacji Walter Dinge, nadającego do niej z Floty Ujemność. Wyłączyła nawet popierającą jej ruch Lorę, choć wcześniej wydała jej odpowiednie polecenia. I przede wszystkim – rozłączyła nie do końca zaskoczonego jej decyzją Kayta Telsesa oraz obraz trójki zarządzających „Chwałą” ludzi: Misterie Artez, Alais Tyhne i Valtiriego Venta.

Myrton Grunwald zniknął. Może zginął – tego jeszcze nie wiedziała. Ale była pewna jednego – nie może pozwolić, by Nowe Maszyny zakończyły swe istnienie w Nova Velorum. A już na pewno nie dopuszczała do siebie myśli o zostaniu nowym Heroldem Bladego Króla. A czuła, że takie może być jej przeznaczenie.

Dlatego wydała rozkaz aktywacji wszystkich geometrii, które posiadały na swoim pokładzie funkcjonującą Broń. „Nihilum” znalazł się naprzeciw czarnej dziury, ale nie zamierzała tam strzelać. Gdyby jednak skoncentrować wiązkę w przeciwnym kierunku, można by było spustoszyć fragment kosmosu na tyle, by spróbować pożeglować w Wypaleniu... o ile uda się zapanować nad „Legatusem”, który mógł wyprowadzić stąd wszystkie geometrie. Ale tu musiała mieć już zaufanie do zainstalowanej w nim Lory.

– Ustawić strzał – powiedziała wreszcie, choć coś dziwnie ludzkiego i niemal zapomnianego zmroziło na moment to, co pozostało z jej serca. – Sektor trzydziesty trzeci – dodała, oznaczając miejsce, w które przybyli razem z Flotyllą Grunwalda. – Strzelać bez...

Urwała.

Na pokładzie pojawiła się spora kula mikrogłębi, wypluwając zmarzlinę i zew Białego Szumu. Holograficzne Piątki i Szóstki rozpierzchły się jak przerażone motyle, a w „Nihilum” huknął alarm. Do Apogeum biegły już Maszyny obleczone w mechaniczne ciała, by chronić głównodowodzącą floty. Ale Madella nawet nie drgnęła. Czekała.

Mikrokula zakrzepła i na posadzkę „Nihilum” wyszedł rozedrgany, przybyły ze „Stygmatu” Legion.

To, czym był kiedyś, kompletnie zaniknęło. Jego jedyna materialność opierała się na zewnętrznej strukturze Aparata Kseno, a to, co zostało z Jedności, przypominało zaledwie karykaturę. Istota, nabrzmiała od wchłoniętych SI, krzyczała bezgłośnie, ale jej prawdziwy głos przypominał nie tyle Biały Szum, co zimne, pętające go pasmo danych.

– Nox – powiedział. I natychmiast przyspieszył kroku.

Rzecz jasna, spróbowano go powstrzymać. Ruszyły na niego poderwane siły Maszyn, ale przedarł się przez nie niczym średniowieczny taran. Interesowała go tylko była Nadzorczyni Zjednoczenia. Krucha, ludzka istota przekształcona przez Jedność, która wpięta w Apogeum, kierowała ku Legionowi kościstą, wychudzoną twarz i uśmiechała się. Tego ostatniego nie rozumiał. Spodziewał się wszystkiego, ale nie uśmiechu.

Zatrzymał się. Coś się nie zgadzało.

– Chwalmy Bladego Króla – wyrzęził wreszcie komputerowym głosem. Madella wzruszyła ramionami. W swej ostatniej chwili nie miała ochoty na jakikolwiek komentarz. Może poza jednym.

– Trzeba mnie było nie zmieniać – powiedziała i uruchomiła natychmiastową autodestrukcję tytana „Nihilum”.




– Nie ma to tamto... – wymamrotała z niedowierzaniem Susie Winter, na krótką chwilę puszczając sterujące uchwyty „Legatusa”.

Nie tak odległy wybuch rdzenia z formacji Nowych Maszyn zajaśniał niczym miniaturowe słońce. Eksplozja zniszczyła część geometrii i wstrzymała proces wystrzału z Broni, co uratowało tym samym te z ludzkich jednostek, które znajdowały się na potencjalnej linii spustoszenia.

– Odłamki! – warknął siedzący w wektorze „Nowa Zapłata” Tift Hat. Lecący obok skokowca Winter Gatlarczyk miał słuszność: ku „Legatusowi” poleciała ich cała chmara.

Susie zaklęła i ponownie złapała za uchwyty.

– Co się tam wyprawia, do Plagi?! – jęknął siedzący obok drugi pilot, Tom Krzywik. – Nikt przecież nie strzelał w „Nihilum”! Lora?!

– Chwileczkę – usłyszeli głos zainstalowanej na statku WSI. – Już. Według pozasynchronicznego przekazu z pokładu „Nihilum” Madella Nox uruchomiła autodestrukcję jednostki w chwili, gdy przybył na nią jeden z Heroldów Bladego Króla.

– Żartujesz sobie chyba... – wymamrotał siedzący w zbrojeniówce Lord. – O ja pier...

– Plaga, mam nadzieję, że było warto – przerwała mu zdenerwowana Susie.

– Muszę stwierdzić, że na krótko – zauważył brzękliwie maszynowy astrolokator Jarc. – Zginiemy, o ile „Legatus” nie zbliży się szybko do Wypalenia.

– Już chcesz zwiewać? – skrzywiła się Susie, ale był to jej jedyny komentarz w tej sprawie. Konsola nagle rozbrzmiała nerwowym krzykiem Tifta.

– Namierzył was! – krzyknął ochraniający ich pilot.

– Kto? – wymamrotał Tom Krzywik.

– „Ciemny Kryształ”! – odkrzyknął Hat, którego wektor wykonał nagle ostry zwrot, uciekając przed ostrzałem broni electro z byłego skokowca Straży.




Tartus nie mógł zrobić nic innego, jak tylko wykonywać polecenia.

Siedząca na fotelu pierwszego pilota Blada Księżna nie pozwalała mu na jakiekolwiek niezgodne z jej planami manewry. Słuchał się więc, tak samo jak zagrożony wykasowaniem Gam, choć w przypadku handlarza chodziło o coś więcej. O Małą, trzymaną mocno przez obłąkanego cyborga.

Kiedy tylko odnaleźli Rupiecia i przywrócili mu pamięć – a tym samym jego dawną tożsamość – Ducissa Pallidus rozpoczęła drobiazgowy proces przesłuchania go za pomocą lodu. W ciało Reanimatora wbiło się zimno i zew próżni. Janis szarpał się i krzyczał, ale Blada Księżna wiedziała świetnie, co robić. W pełni zapanowała nad jego odsłoniętym, poranionym szydłami Stripsów mózgiem, odnajdując cienkimi strumyczkami zimna takie rejony, które były wyjątkowo wrażliwe na ból. Wystarczyło pół błękitnej godziny, by niegdyś dumny łowca stał się cieniem samego siebie, ochoczo wypełniającym każde jej polecenie – poczynając od dokładnego podania lokalizacji, w którą uciekła flotylla Nowego Zjednoczenia. Reszta była już tylko planowaniem i koncentracją sił oraz zapowiedzią przybycia samego Bladego Króla.

Ale cała owa reszta w oczach Tartusa znaczyła niewiele. Liczyło się tylko jedno – coś, co utracił dawno temu, i co teraz trzymał przy sobie siedzący w zbrojeniówce elektroniczny Pogrobowiec.

– Tam – rozkazała Ducissa i Fim namierzył statek, którego Blada Księżna poszukiwała tak samo usilnie jak „Wstążki”. – To jeden z ważniejszych statków. Bladość pragnie go zniszczyć.

Siedzący za konsolą Fim nie odezwał się nawet słowem. Uciekający przed nimi „Legatus” nie miał dla niego większego znaczenia – tak samo jak pozostawione resztki martwej „Krzywej Czekoladki”. Wszystko odeszło, a jedyna istota, która powstrzymywała go jeszcze przed zupełnym popadnięciem w szaleństwo, siedziała skulona w zbrojeniówce. Wyrównał więc lot i popędził za „Legatusem”, modląc się w duchu, by jednostce udało się uciec. I z początku rzeczywiście tak było.

Ten fragment przestrzeni był stosunkowo pusty, a jedyny towarzyszący „Legatusowi” statek był wektorem Maszyn. Tartus zatem przyspieszył, zrównując się niemal z jednostką. Kimkolwiek była Maszyna pilotująca ów wektor, wyraźnie starała się chronić „Legatusa”, ustawiając się na linii strzału, ale i zasypując ich nagle serią z laserów wspomaganych działami turbinowymi. Myśliwiec był niezły, ale Malkolm Janis już strzelał ku niemu z electro i było tylko kwestią czasu, aż zaleje go cała wezwana przez Bladą Księżną armada. Skokowiec, co zauważył z pewnym smutkiem Fim, już był skazany.

Kilka sekund później w przestrzeń wleciały odłamki „Nihilum”.

Było ich istne morze – fragmenty zewnętrznej powłoki i wielkie kawały zniszczonych geometrii usytuowanych przy kolosie Maszyn. Jeden z nich trafił w wektor, który w ostatniej chwili przyjął na siebie to uderzenie i tym samym odepchnął odłamek od uciekającego skokowca. Blada Księżna syknęła, lecz wybuch rdzenia wektora oślepił „Ciemny Kryształ” na tyle, że nie mogli kontynuować ostrzału. Tartus odetchnął z ulgą.

– Janis – odezwała się zimno Ducissa – Bladość chce tego statku! Natychmiast!

Cyborg nie odpowiedział. Nie było w tym nic dziwnego. Od czasu wybuchu tego szaleństwa mało kto na „Ciemnym Krysztale” popisywał się elokwencją.




Obecny w spectrum Piecky odwrócił się w stronę siedzącej tuż obok Fibonaccii.

– Nie strzelą – powiedział. – Nie pochwalałem tak zmasowanego użycia Broni, ale trzeba to będzie zrobić. Muszę to przejąć. Wśród Nowych Maszyn panuje zbyt duży chaos decyzyjny. Podłącz mnie do Więzi Newtona. Muszę nawiązać bezpośredni kontakt z flotyllą Nowych Maszyn...

– To nie jest najlepszy pomysł, Piecky – zaprotestowała nastoletnia Czwórka. – Może i masz maszynowe ciało, ale...

– Zrób to. Proszę.

– Dopiero co z niej wyszedłeś – przekonywała. – Mogą tam być nawet... jakieś resztki ciebie, Piecky. To sprawi, że oszalejesz. Proszę, nie rób tego...

Tip milczał przez chwilę, by nagle dotknąć jej ręki. Fibonaccia otworzyła usta, ale nic już nie powiedziała.

– Posłuchaj – szepnął. – Może jestem człowiekiem, ale jestem też już Maszyną, podobnie jak Madella. Dlatego nam pomogę. Pomogę nam wszystkim. Maszyny i WSI wpadły w popłoch, bo nie potrafią myśleć tak chaotycznie jak ludzie. Muszą analizować i wyciągać logiczne wnioski z tego obłędu, a to przekracza ich możliwości. Ja to jednak potrafię. I muszę to zrobić. Inaczej zginiemy. Dlatego proszę cię raz jeszcze. – Spojrzał jej prosto w oczy. – Podłącz mnie.




Stojący tuż obok Portu Symulacji krążownika „Jehannam” Walter Dinge patrzył na to, co działo się z flotyllą Nowych Maszyn.

– Czystość potwierdzona – powiedział Pierwszy Symulator Gnyp. – Symulacja działań w toku. Prognozowane otwarcie Wypalenia: minuta dwadzieścia sześć sekund.

– Wystrzelą – zgodził się Dinge. – Do wszystkich jednostek Floty Ujemność – dodał, przestawiając się na łączność pozasynchroniczną. – Odsunąć się od sektora trzydzieści trzy. Powtarzam. Odsunąć się od sektora trzydzieści trzy.

– Symulacja wskazuje na eskalację reakcji ze strony Bladego Króla – zauważył Gnyp, ale nie było już czasu na nowe analizy. Walter wydał rozkazy i resztki floty Stripsów, podobnie jak Koścista Bandera, Flota Rapax i Flota Nadzieja, zaczęły odsuwać się jak najdalej od sektora, w który zamierzał uderzyć nowy głównodowodzący flotyllą Nowych Maszyn – surogat Piecky Tip.

Ocalałe geometrie rozjarzyły się Bronią. Flotylla Grunwalda pomimo utraty imprintera zaczęła przygotowywać się do ucieczki. A potem wystrzelono.




– Myrton! – krzyknęła Erin Hakl, szarpiąc nieprzytomnym Grunwaldem. – Myrton!

– Zaczynają strzelać z Broni! – krzyknął przerażony Toc Trink.

– Pełna moc na pola magnetyczne – mruknął dziwnie spokojny Tansky. – Ustawiam czas do fali Wypalenia – dodał, uruchamiając licznik. – Trzydzieści jeden. Trzydzieści. Dwadzieścia dziewięć...

– Myrton... proszę cię...

– Dwadzieścia siedem, dwadzieścia sześć...

– Za późno... – jęknął Trink. – Za późno!

– Dwadzieścia trzy, dwadzieścia dwa...

– Plaga – wychrypiał Sums ostrzeliwujący ereby ze zbrojeniówki – z wami wszystkimi!

– Osiemnaście, siedemnaście... – kontynuował niezrażony Hub, ale nagle umilkł i zamarł. A potem uniósł głowę, jakby pragnął przebić kopułę Serca i spojrzeć na górującą nad nimi Agonię. Na chwilę ujrzał jej kamienną, pooraną przez eony czasu, ciemną powierzchnię. Skorupa korabia wyglądała jak prastary księżyc i Tansky pomyślał, że owa forma, którą przyjął flagowy nadokręt Bladego Króla, jest zarazem jego grobowcem, ucieczką i więzieniem. Były to okowy Bladości, z których opadł całun Białego Szumu i sparaliżował wszystkie obecne w sektorze statki.

Trwało to moment – a potem koncentracja mocy nieoczekiwanie zgasła, jakby Blady Król szykował się do decydującego ciosu. I właśnie wtedy, na owe kilka sekund pustki, Hub Tansky naprawdę zmarł. Jego wcześniej czerniejące oczy zamknęły się, a płuca opuścił ostatni sztuczny dech. Martwy, podtrzymywany przy życiu przez zimny snop danych, stał się prawdziwym trupem.

Trwało to jedną chwilę wieczności. A potem Biały Szum powrócił ze zdwojoną mocą, otwierając – na niemal każdym statku Nowego Zjednoczenia – kule mikrogłębi. Blady Król miał dość czekania. I postanowił osobiście zaangażować się w walkę.

Hub Tansky ożył, powracając z upiorną wiedzą na temat swej egzystencji. Nieukończona przemiana w Zimnego sprawiła, że nadal istniał i czuł zimny snop – a gdy go przez moment zabrakło, powrócił w objęcia śmierci.

Tymczasem we flocie ocalonych pojawili się Zmarli.

Zaistnieli na pokładach, niosąc swoje upiorne przesłania o chwale Bladego Króla. Stanęli przed przerażoną Misterie pod postacią Zena Kartui. Objawili się na „Legatusie” w osobie kapitana Tolka i w Tworze Obcych, jako blada Sori Telses, patrząca z dziwnym smutkiem na zaskoczonego Kayta. I ruszyli do powolnego ataku, tak samo jak zaistniały nagle we „Wstążce” doktor Harpago Jones.

Drogę zagrodziła mu Erin Hakl.

– Zostaw go! – warknęła. – Zostaw go albo ci nogi z dupy powyrywam!

Zmarły nie odezwał się. Sięgnął tylko po Myrtona i dotknął go, usiłując złapać kapitana za gardło. Erin uczepiła się jego zimnej ręki, ale widmo było zbyt silne, by je powstrzymać. Nie miała najmniejszych szans.

Reszta rozegrała się bardzo szybko.

W SN „Wstążki” pojawił się Harpago 2.0, patrząc w niejakim zdumieniu na swoją wcześniejszą wersję. Bronie Maszyn wystrzeliły w sferę Bladego Zastępu, tworząc żywe, otwarte Wypalenie. A admirał Myrton Grunwald otworzył oczy.

Sektor wypełnił się Spustoszeniem. Przez wszystkie statki w układzie przebiegł dreszcz, huknęły alarmy, a próżnia zadrgała zepsuciem wymiarów. Zmarli zniknęli, wezwani mocą Bladego Króla. Kule mikrogłębi zgasły. Stało się tak, gdyż ten, który powrócił z otchłani bezczasu, po raz pierwszy odczuł zdumienie. Czy to możliwe, by cywilizacje dawnej Drogi Mlecznej dostąpiły tak wielkiej potęgi? Tak destrukcyjnej, oszałamiającej... i tak słodkiej?

Agonia zawahała się. A potem zbliżyła do Wypalenia i zaczęła je wchłaniać, materializując się do końca. I tym samym tworząc nowy ośrodek grawitacji.

Uciekające i atakujące jednostki odczuły ów ciężar. Grimy na moment stanęły. Ereby i Widma zaprzestały pogoni. A odległa „Gwiazda Zaranna” zajaśniała bielą niczym diament.

– Co? – wymamrotał zdumiony Grunwald.

– Coś wysadziło „Gwiazdę” – wyjąkała budząca się z odrętwienia Erin.

– Ale to przecież... – zaczął Toc. I wtedy to ujrzeli.

Coś ku nim pędziło: niewielki, widmowy transport, uciekający od sfery wybuchu takim pędem, jakby goniły go wszystkie Kondukty Bladego Króla. Ale sycąca się Wypaleniem Bladość nie dojrzała go jeszcze i nie poderwała ku niemu erebów. Wszystko stało się szybko – zbyt szybko, by zareagowała na to nieprzeliczona armia Nieodwracalnego.

– Nadaje ku nam zimnym snopem... – wychrypiał Hub Tansky. – Łączę.

Konsola zatrzeszczała i wypluła niewielkie holo pilotującej tepek postaci. Dziewczyny, którą brali za dawno straconą.

– Myrton! – krzyknęła Pin Wise. – Wpuść mnie!

– Nie wierzę... – szepnął Grunwald. Ale jego pierwszy pilot już działał. Erin złapała za uchwyt nawigacyjny i wzmocniła ciąg, jednocześnie włączając ściągacz. „Wstążka” wyrwała ku tepekowi i to odblokowało wszystkich. Rozdźwięczały się alarmy przychodzących połączeń pozasynchronicznych i nadająca na priorytecie Misterie wyświetliła się nad konsolą.

– Admirale Grunwald! – krzyknęła rozpaczliwym, pełnym błagania głosem. – Wychodzi pan ze strefy naszej ochrony! Proszę nie oddalać się od floty!

Ale na jej protesty było już za późno. Skokowiec poleciał na dopalaczu i uruchomił wiązkę ściągacza, gdy tepek znajdował się jeszcze poza ich zasięgiem. Załoga „Wstążki” zdecydowała się odzyskać swoją Wise. I pragnęła zrobić to jak najszybciej.

– Harpago! – krzyknął Myrton. – Pomóż Tansky’emu! Szybko!

– Tak jest... – szepnęła Wolna Sztuczna Inteligencja, przez moment łapiąc wzrok swojego kapitana, w którym nie było już wcześniejszego potępienia. Dawne problemy przestały mieć znaczenie. Nie teraz, gdy mogli odzyskać Wise. – Już!

Przez chwilę wyglądało to niemal groteskowo. Górująca nad wszystkimi Agonia. Rodzące się w oddali Wypalenie, które pochłaniało sektor w niemal geometrycznym tempie. Rozproszona Flotylla Grunwalda, z której została ledwie jedna trzecia, i równie mocno przerzedzona flota Konsensusu. Armada Nowych Maszyn, z której zostało jeszcze mniej – zmuszona do użycia Broni, która mogła stać się ich drogą ucieczki, ale i ostateczną zagładą. Blady Zastęp, częściowo zniszczony przez Wypalenie, lecz nadal wielki niczym olbrzym nachylony nad mrówką Nowego Zjednoczenia. I dwie maleńkie jednostki – niczym srebrne gwiazdy, lecące ku sobie w pustej czerni kosmosu. Statki, którym zezwolono się spotkać i sczepić magnetycznym chwytakiem.

– Toc, przejmujesz konsolę! – krzyknęła Erin, biegnąc do śluzy. Jeszcze nigdy nie pędziła tak szybko i na pewno nigdy nie robiła tego ze łzami w oczach.

Potrzebowała kilku chwil, by dolecieć do śluzowych wrót i uruchomić procedurę otwarcia. I jeszcze kilku, by złapać w ramiona wyczerpaną, wyczekującą Wise.

– Pin! Och, Pin!

– Jestem – powiedziała z wysiłkiem astrolokatorka. – Erin! Połamiesz mi żebra...!

– Przepraszam... To naprawdę ty! A Monsieur? On...

Wise nie odezwała się. Pokręciła tylko głową i Hakl zauważyła, że na policzkach dziewczyny wciąż widać ślady po niedawnych łzach.

– Później – powiedziała Pin nieco chrapliwym głosem. – Nie mamy czasu. Muszę natychmiast dostać się do konsoli. Wiem, jak musimy kierować statkami. Wiem, gdzie będą się pojawiać okręty Bladego Króla. Nie wszystko widzę wyraźnie, ale... – Urwała nagle. Zbladła.

– Co się... – zaczęła Erin, ale astrolokatorka już ją odepchnęła i zaczęła biec w stronę stazo-nawigacji.

– Zaczekaj! – krzyknęła Hakl, lecz Wise nawet się nie odwróciła. Pobiegła więc za nią, niespodziewanie czując, jak do serca wdziera się jej lód.

To, co było w twarzy Pin... ten lęk i pewność, że pojawiło się coś, co przegapiła, sprawiło, że zamarło w niej serce. Pomyliła krok, potknęła się, a potem pobiegła jeszcze szybciej, by nagle stanąć i ujrzeć to, co widzieli już wszyscy – ukrytą wcześniej w lukach magazynowych „Wstążki”, stojącą tuż nad Myrtonem Tsarę Janis.

– Rodzinka w komplecie – przywitała się była najemniczka. – O tak. W sam raz, co?

– Posłuchaj... – zaczęła Erin.

– Milcz! – przerwała jej Tsara. Lśniący błękitnymi płomyczkami elektrosztylet Jad trzymała w ręku tuż obok szyi Grunwalda. – Albo od razu poderżnę mu gardło!

Hakl zamknęła usta, tak samo jak mamroczący coś nieskładnie Toc Trink i zesztywniałe z lęku widmo doktora Harpago. Tu, z dala od zgiełku bitwy, zrobiło się nagle upiornie cicho.

– Tak znacznie lepiej – zgodziła się Janis. – On wie – dodała. – Zawsze wiedział. Wiecie, o kim mówię. Prawda, mały imprincie? Można się bawić w subtelne manipulacje... układać domki z kart. Można tworzyć transgresów, przechowywać pojemniki, nawiedzać biedne astrolokatorki i zarażać je srebrem. Ale Bladość wie, że w odpowiedzi wystarczy ktoś z nożem. Ktoś, kto to wszystko zakończy. A już najlepiej w momencie, gdy biedaczyska będą próbowały zwiać.

– Proszę... – szepnęła Pin. Tsara uśmiechnęła się zimno i przejechała elektrycznym ostrzem po szyi Myrtona, zostawiając na niej mały, przypalony ślad.

– Panie kapitanie... – wyszeptał Harpago Jones, ale Grunwald pokręcił głową i widmo umilkło. Wszyscy patrzyli już tylko na byłą najemniczkę, która jeszcze mocniej docisnęła elektryczne ostrze.

– Prosiłam o ciszę – wyjaśniła. – Tak czy nie? No dobrze... – mruknęła, widząc, że krótka demonstracja siły wystarczyła. – W sumie muszę powiedzieć, że trochę szkoda. Ale trzeba, byście pojęli, że nie wiecie, czym jest prawdziwy chłód. Nie wiecie, czym jest Obecność. I nie macie pojęcia, czym jest koniec. Nie rozumiecie, jak bardzo się go pragnie. I jak bardzo się go nienawidzi. Ale teraz zrozumiecie wszystko.

– Erin... – szepnął Myrton. Tsara skrzywiła się i spojrzała na sparaliżowaną Hakl.

– Miałaś szczęście – przyznała. – Wszyscy mieliście. Ale to się już skończyło. Pa, pa, pa.

Hakl skoczyła, ale było już za późno. Najemniczka zamachnęła się i jednym prostym ruchem wbiła Jad prosto w serce Grunwalda. Myrton jęknął. Konsola nawigacyjna zatrzeszczała, widmo Harpago zamigotało, a Tsara nacisnęła jeszcze mocniej i przekręciła sztylet tak, że strzeliły z niego iskry. Ciało Grunwalda zadygotało.

– Koniec... – szepnęła Janis. – Zostawił mnie. Nareszcie ko...

Nie dokończyła. Czający się od jakiegoś czasu Sums doszedł do niej wreszcie i jednym szybkim ruchem skręcił jej kark. Trup Erit Nakamury osunął się na posadzkę skokowca.

– Myrton...! – krzyknęła Erin, dobiegając do Grunwalda. Ale jej mężczyzna już się nie poruszył. Odszedł.

Wypalenie pożerało sektor. Blady Zastęp wznowił dzieło zniszczenia. Nasycona Agonia skierowała swą uwagę z powrotem ku resztce sił Obcych, Maszyn i ludzi. A flotylla Nowego Zjednoczenia została bez swego Imprintera.





Coś się wydarzyło w dniu, w którym umarł

Duch wzniósł się na metr i odsunął na bok

Ktoś inny zajął jego miejsce i odważnie krzyknął

(jestem czarną gwiazdą, jestem czarną gwiazdą)


Ile razy upada anioł?

Ilu ludzi kłamie, zamiast się przechwalać?

Wszedł na świętą ziemię, krzyknął głośno do tłumu

(jestem czarną gwiazdą, jestem czarną gwiazdą, nie jestem gangsterem)


trubadur David Bowie, BlackStar, Era Terrańska,

anonimowe tłumaczenie na prajęzyk





Doktor Jerzy Messier doskonale wiedział, że właśnie tak to się skończy.

Decyzja o zamknięciu projektu dotarła do niego o jedenastej – w chwili, gdy delektował się drugą kawą. W Instytucie Nauk Stosowanych najpierw rozmigotały się czujniki świetlne, potem zapiszczały poupychane po kątach sygnalizatory. Cała ta zsynchronizowana orkiestra sprawiła, że wzdrygnął się i wylał kawę na spodnie. Klnąc w żywy kamień na „durne synchronizatory Tajskiego”, wstawał właśnie, by dojść do łazienki, gdy sygnalizatory ucichły, monitory wygasły, a drzwi do pracowni zapiszczały cicho i otworzyły się, wpuszczając do środka wyraźnie zdenerwowanego doktora Edwarda Scotta.

– Koniec! – ogłosił w progu łysy, tłustawy Scott, przekraczając energicznie próg i uruchamiając kolejną brzęczącą czujkę profesora Tajskiego. – Finito! Zamykają!

– Co zamykają? – wymamrotał zszokowany Messier.

– Projekt! – pisnął Edward, łapiąc za stojącą na stole laboratoryjnym czujkę, wyglądającą na małego metalowego ptaszka, i bezceremonialnie urywając jej łeb. – Ostrzegałem! Ostrzegałem!

– Ale w sensie, że koniec funduszy?

– Jakich funduszy?! Fundusze to miałeś zamrożone już od miesiąca, człowieku! Zainteresowała się nami Agencja Monitoringu Rasizmu i Ksenofobii, ty durny ciołku!

– Ale...

– Jeszcze nie rozumie, dureń! – jęknął Edward, opadając ciężko na krzesło. – Wszystko przez twoich Lechitów, kretynie! Przez twój artykuł o czystości populacji środowiskowej! Nie miałeś czego pchać do pojemników?! Ażeby cię pogubiło w zasranych kwarkach, ty durna pało!

– Lechitów? – wybąkał Jerzy. – Ale to tylko odłam projektowy... nieistotna sprawa... Scott, to przecież niemożliwe...

– Wszystko zaprzepaściłeś! Lata badań nad pojemnikiem czasowym...

– Stazowym...

– Srazowym, idioto! Nikogo to już nie obchodzi! – Edward sapnął i teatralnie złapał się w okolice serca, skrytego za centymetrami tłuszczu. – Nie mogę w to uwierzyć... słabo mi...

– Poczekaj... – zreflektował się Messier. – Może wody... przyniosę...

– Idź... – sapnął z rezygnacją Scott, wznosząc oczy ku niebu, które jego skromnym zdaniem powinno za chwilę strzelić błyskawicą w jego durnego kolegę. – I moje krople...

– Już, już...

Drepcząc do łazienki, doktor Jerzy Messier wciąż przetrawiał przekazane mu dopiero co rewelacje. Na moment stanął, jakby się zawiesił, a potem znowu ruszył do przodu. Koniec projektu? Pojemniki? Lechici? Coś tu się ewidentnie nie zgadzało. Ale przecież... no właśnie! Obrócił się na pięcie. Nie. Jednak nie. Znów ruszył do łazienki, by odkręcić kran i uświadomić sobie, że nie ma w czym przynieść wody. Zamiast tego chwycił za sfatygowaną gąbkę i zaczął trzeć poplamione spodnie.

To wszystko, uznał, wytarłszy pierwszą plamę, było kompletnie niemożliwe. Scott coś źle usłyszał, jak wtedy, gdy wparował do Instytutu z wieścią o przełomie w budowie genotypów zabawkowych firmy Crepundi...

A więc niemożliwe, postanowił. A skoro naukowiec postanawia, że coś jest niemożliwe, pozostaje mu tylko udowodnić, że ma rację. Z tą pocieszającą myślą zebrał się w sobie i wrócił do doktora Edwarda Scotta. Tylko po to, by zaraz zawrócić i wziąć kubek, nalać do niego wody, wyjść z łazienki, zawrócić raz jeszcze i zabrać nieszczęsne krople.

– Scott – zaczął spokojnym, ugodowym tonem, gdy jego kolega łyknął już pięć odmierzonych dawek lekarstwa na serce i popił je wodą z kranu. – Posłuchaj. Porozmawiajmy na spokojnie. Co konkretnie usłyszałeś i od kogo?

– Od Jabłka – odparł zbolałym głosem Edward.

– Od profesora Ksawerego Jabłońskiego? Dyrektora INS?

– Tego samego – przyznał Scott. – Nie rób takiego wytrzeszczu, Jerzy! Jabłko wezwał mnie na dywanik. Z początku myślałem, że będzie ubolewał nad brakiem rezultatów, a ja znów zacznę mówić o konieczności dofinansowania projektu. Te generatory pola czasowego...

– Do brzegu, Scott, do brzegu. Proszę.

– Już – sapnął Edward. – Ksawery zatem ględził i prawie zacząłem przysypiać, gdy nagle strzelił z grubej rury. Wyznał, że podejście się zmieniło. Wspomniał, że Cesarstwo Polonia to dziś kraj otwarty i postępowy. Patrzący w przyszłość. I że konieczne jest dofinansowanie Cramptona z tym jego podejrzanym napędem metaprzestrzennym.

– Harolda? Tego alkoholika? Wiesz, jak zamierzał nazwać tę metaprzestrzeń po kilku głębszych?

– To teraz nieważne! – żachnął się Scott. – Rzecz w tym, że może byśmy przepchnęli nasze pojemniki, gdyby nie ta twoja obsesja eugeniczna!

– Hę?

– Kompletnie ci odbiło! Jakie znowu „struktury ewolucyjne w społecznościach zamkniętych”? Szukanie idealnego wzoru genetycznego dla narodowości to zresztą jedno, ale wyciąganie tego na poziomie regionów?!

– Ale te badania... przecież drzewa genealogiczne mieszkańców wskazują ewidentnie na czynnik ewolucyjny w obrębach...

– W srębach, nie w obrębach! – przerwał mu brutalnie kolega. – Wpakowałeś się w jakieś naukowe rasizmy, idioto! Myślałeś, że da się to ukryć? Ktoś wypaplał, co trzymasz w pojemnikach, i zawiadomił Agencję Monitoringu... – Edward przetarł twarz dłonią. – Pakujemy manatki, Messier. Załatwiłeś nas. A laboratorium przejmie Tajski i jego durnowate sygnalizatory. Skumali się z Cramptonem. Będą robić jakieś chronomierze czy inne liczniki do tego poronionego napędu!

– Ale przecież...

– Jerzy – wycharczał słabo Scott i Messier zrozumiał, że jest to naprawdę koniec. – Mamy tydzień. Potem musimy się wynieść.




I tak to miało się skończyć. Rzecz w tym, że skończyło się kompletnie inaczej. Półtora tygodnia później do drzwi starego mieszkania Messiera przy Nowej Marszałkowskiej zadzwonił dzwonek. Leżący na kanapie Jerzy, przykryty starym i pocerowanym kocem, zgarnął z siebie Zarazę, który z gniewnym miauknięciem skoczył pomiędzy stojące na podłodze na wpół opróżnione butelki.

– Już! – wychrypiał, trzymając się za głowę. – Już... idę.

Dzwonek ponownie zabrzęczał, odbijając się złowrogim echem w wymęczonych etanolem zwojach mózgowych doktora.

– Idę przecież... powiedziałem... – ogłosił chrapliwie Jerzy, dochodząc wreszcie do drzwi i zdejmując łańcuch. Kaszlnął, by oczyścić gardło, i skrzywił się, czując woń słodkawej whisky, do której w przypływie zamroczenia dolał migdałowego likieru Amaretto. – Już otwieram...

W progu stała dziewczynka.

W zasadzie nie tylko ona, ale to ją zauważył jako pierwszą. W białej, nieco staroświeckiej sukience z falbankami. Dziecko spuszczało skromnie wzrok, za to w Jerzego wpatrywał się stojący tuż obok starszy mężczyzna ubrany w elegancki garnitur. Jego oczy skrywały okrągłe, ciemne okulary.

– Doktor Jerzy Messier? – spytał, bezceremonialnie przechodząc przez próg. – Jeśli pan pozwoli, chciałbym załatwić to szybko.

– Hę?

– Co tak pachnie? – spytała dziewczynka, która także do weszła środka i rozejrzała się po zagraconym pokoju. – Alkohol z likierem? Ładnie. Będę musiała to jakoś...

– Nie teraz, Andy – mruknął starszy mężczyzna. – Panie doktorze, jestem Lew... i to na razie powinno panu wystarczyć. Moja klientka, osoba bogata i wpływowa, zainteresowana jest pańskimi osiągnięciami.

– Hę?

– Spytaj go o pojemniki – wtrąciła dziewczynka, drapiąc Zarazę, który niemal natychmiast doskoczył do dziecka i ku zdumieniu Messiera pozwolił się pogłaskać. Lew chrząknął.

– Tak. Dziękuję ci za przypomnienie... moja droga. Na jakim etapie jest pański projekt pojemnika stazowego?

– Prawie na ukończeniu... – wymamrotał doktor. – Ale skąd pan...

– Moja klientka i ja mamy swoje dojścia. Powiedzmy, że uważnie monitorujemy co ważniejsze osiągnięcia naukowe. A to osiągnięcie interesuje nas równie mocno jak napęd metaprzestrzenny.

– Czy to prawda, że pański pojemnik będzie mógł utrzymać dowolny element w polu czasowym? – spytała dziewczynka. Zaraza zamruczał. – Teoretycznie w nieskończoność?

– Khem... to znaczy... tak, takie jest założenie... wszelki materiał, także pochodzenia biologicznego, oczywiście. Niestety są pewne ograniczenia... nie może to być stricte żywy organizm. Jednak jego wcześniejsze zamrożenie...

– Znamy teorię – przerwał mu Lew.

– Oraz pańskie eksperymenty – dodała nieco rozbawiona Andy i Messier dałby głowę, że coś błysnęło w jej oczach. Dziewczynka odwróciła wzrok.

– Proszę jej wybaczyć – skrzywił się starszy mężczyzna. – Jest ciekawa. Ale przechodząc do interesów... Jesteśmy zainteresowani nie tylko samym pojemnikiem, ale i zawartymi w nim próbkami genetycznymi.

– Gene...

– Niech się pan nie kryguje, doktorze – ponownie przerwał mu Lew. – Może pan sobie zbierać próbki genotypowe z obszarów Cesarstwa, z jego starych miast i wsi, szukając dowodu na istnienie wzorców czystych etnicznie. Może pan sobie z tego uzyskiwać komórki macierzyste czy nasienie... to niewiele nas interesuje. Chodzi nam o czystość samych próbek. Wiemy, że je pan ma. Nieskazitelne genetycznie i zdrowe próbki ludzkości z wyselekcjonowanych regionów. W pojemnikach, które mogą przetrwać przez wieki, tysiąclecia... a może i miliony lat.

– Wystarczy, by przetrwał choć jeden – dorzuciła Andy. – Jako czysta próbka tego, czym kiedyś była ludzkość. Zanim wszystko rozsypie się jak domek z kart.

– Powiedzmy – zgodził się Lew. Messier zamrugał.

– Pan wybaczy, ale... – zaczął i przerwał, słysząc miauknięcie kota. Dziewczynka wstała od zwierzęcia i podeszła do doktora, trzymając w palcach biały koci włos.

– Wie pan, że kiedyś może nie być kotów? – powiedziała i jej oczy na moment zalśniły srebrem. – Ten włos w pana pojemniku może sprawić, że Zaraza kiedyś powróci, w taki lub inny sposób.

– Teoretycznie jest to możliwe... – zgodził się nieco oszołomiony doktor.

– Jego też polecam „przechować” – uznała Andy, podając mu włos. – Z pewnością kiedyś się przyda. Jako wzór do... re-żywych zwierząt.

– Andy... – chrząknął znacząco Lew i dziewczynka odwróciła się od doktora, który potrząsnął głową.

– No dobrze – uśmiechnął się mężczyzna w ciemnych okularach. – Wracając do interesów... pozwoliłem sobie przynieść nieco stosownych dokumentów. Pełne finansowanie, czy tak? I opieka nad pańskim projektem... choć osobiście uważam, że to jednak spore ryzyko... natury inwestycyjnej – dodał, patrząc znacząco na ponownie kucającą przy obrażonym kocie dziewczynkę.

Godzinę później było już po wszystkim.

Gdy jego goście wreszcie wyszli, doktor Jerzy Messier z początku patrzył bez zrozumienia na plik dopiero co podpisanych papierów. Część z nich sygnował niemal machinalnie, zupełnie jakby nadal znajdował się w stanie odurzenia. Pełne finansowanie? Oddzielny projekt? Zespół pomocników? Opieka nad prototypami?

To chyba był jakiś sen.

Musiał coś zrobić... choćby zadzwonić do Scotta, ale teraz chciał być przez moment sam. Zrozumieć, co się właśnie stało. Pojąć, dlaczego został uratowany.

A potem wyciągnął z kieszeni wyrwany włos Zarazy. I przez długi czas trzymał go w palcach.

To tylko włos, pomyślał. Ale przy dorzuceniu kilku dodatkowych komórek... jak powiedziało to dziecko? Coś o re-żywych zwierzętach. Ciekawa nazwa...

Wstał, powoli i nieco niepewnie. I podszedł do zamontowanego w ścianie sejfu, po to, by wprowadzić otwierającą go kombinację i otworzyć stalowe drzwi.

Były tam. Jego lechickie prototypy. Czysta, rasowa i wyselekcjonowana genotypowość regionów. Wszystkie z nalepkami z gęsiej skórki i zamknięte do wiecznego nieotwarcia. Prototypy pojemników z próbkami genetycznymi i odtworzoną informacją nasienną opartą na tysiącach wyselekcjonowanych osobników.

Przesunął palce po napisach. „Kraków”, „Warszawa” i „Grunwald” – miejsce narodzin jego rodziców. Wzory zdobyte od rodowitych, udokumentowanych genealogicznie mieszkańców, pod pozorem obowiązkowych szczepień opłaconych przez INS przy wsparciu Cesarstwa Polonia. Czysta, niczym nieskażona rasowość konkretnego obszaru miejskiego. Ekstrakt z ludzkości z zapleczem grubych lat obszarowej ewolucji. A oni uważali go za szaleńca i rasistę... Westchnął. I wyciągnął ostatni, pusty pojemnik.

Dlaczego by nie, pomyślał. Skoro w przyszłości mogą nie istnieć koty? Jaka byłaby to wówczas przyszłość? Niewiele warta, to pewne.

Wyciągnął gęsią skórkę. Oderwał. Przylepił do pojemnika. I podpisał: Cat Exemplaris.




Na początku wiedział, że nie istnieje.

Cały jego Wszechświat wypełniała gładka, zimna powierzchnia. Była ciemna, metaliczna i śliska. Kaszlnął i odruchowo uniósł się na rękach, by zrozumieć, że leży na brzuchu, a to, na co patrzy, to zwykła neometalowa posadzka.

Zakaszlał raz jeszcze, z trudem wciągając do płuc przefiltrowane powietrze. Nie było to jak zwykłe odetchnięcie – raczej jak pierwszy oddech. Jęknął z bólu i podniósł się na tyle, by odczołgać się w kąt pomieszczenia. Tam usiadł i oparł się plecami o nieforemną ścianę z byle jak zespawanymi rurami energetycznymi.

Rury. A zatem statek. Znajdował się na jakimś statku.

Na pewno nie była to „Wstążka”, tyle już wiedział. Ale wzrok przyzwyczajał się stopniowo. W oczy wbijały się ostre promyki światła. Mrużył je, ale patrzenie bolało tak samo jak oddychanie. W końcu dał spokój i zamknął powieki. Nagle poczuł się bardzo zmęczony. Zasnął.

Gdy znowu się obudził, było już znacznie lepiej. Ból minął i jego miejsce zajęły pragnienie i głód. Kaszlnął ponownie – ale tym razem tylko po to, by oczyścić gardło. Już miał wstać, gdy zobaczył stojący przed nim termokubek z fluidem i opakowanie proteinowych batonów z Brunatnej Elsie. Tę markę znał – Pinsleep je lubiła. Przyniosła całe ich opakowanie, gdy zaokrętowała się na „Wstążkę”...

Przymknął oczy. Nie chciał o tym myśleć. Nie teraz. Obecnie najważniejszy był fluid. Ostrożnie wyciągnął rękę po termokubek, złapał go i zaczął chciwie pić ożywczy płyn, zagryzając batonem.

Po kilku minutach poczuł się znacznie lepiej. W zasadzie od dawna nie czuł się tak dobrze. Wstał.

Nie był to jednak statek – raczej jakaś wielka, dziwaczna stacja z uszkodzonymi neoszybami. Wszystkie kolory, co zauważył, patrząc na zewnątrz, wyglądały na odwrócone. Kosmos wydawał się oślepiającą bielą, gwiazdy: czarnymi punktami. Patrzył na to w niejakim zdumieniu i powoli rosnącej grozie. Łatwo było założyć, że to uszkodzenie, lecz dziwnie patrzyło się na świat, w którym ciemność stała się światłością, a światłość – ciemnością niczym w przepalonym negatywie. Coś podobnego widział już raz – gdy roje erebów strzelały Czernią we flotę, a grimy wypalały wnętrza statków, dotykając ich lodowatą Bladością...

Wzdrygnął się. I nagle wszystko sobie przypomniał.

To było jak uderzenie w żołądek. Skulił się i niemal przewrócił, gdy pod powiekami przewinęła mu się nagle seria obrazów: Nowe Zjednoczenie, Wise i – przede wszystkim – Hakl. Oraz skrzywiona, piękna twarz kobiety, która pchnęła go sztyletem prosto w serce.

– Erin... – wychrypiał i nagle zdało mu się, że słowa wychodzą z niego i znikają gdzieś w przestrzeni niczym oddzielny byt.

Zamilkł. Usiadł ponownie, opierając się o ścianę, i schował twarz w dłoniach. I siedział tak długo.




Gdy wreszcie wstał, z początku czuł się i poruszał niczym Zimny Bladego Króla. Nie myślał za bardzo o niczym – jak otępiały pacjent Azylu zaczął kręcić się po korytarzach dziwnej stacji. Krzyknął kilka razy, ale odpowiedziało mu tylko echo. Na tym nawoływania się skończyły. Nie miał ochoty nadmiernie się odzywać – czuł się dziwnie z owym ulatującym głosem i pustką, w której głos znikał, próżnią, która zdawała się wypełniać każde z mijanych pomieszczeń.

Stacja wyglądała na opuszczoną, ale zostawiono ją w pośpiechu: widział rozgrzebane gdzieniegdzie sprzęty i resztki pożywienia. Komputery i genokomputery milczały; nie znał ich haseł, a ostatnia rzecz, na jaką miał teraz ochotę, to imprint. Chodził zatem bez celu, podjadając znalezione gdzieniegdzie batony z Brunatnej Elsie – co już samo w sobie było co najmniej dziwaczne. Batony i termokubki. Jeśli ktoś zamierzał zostawić go przy życiu, dobrze to sobie zaplanował. Pytanie tylko, czy w owym szpitalu – a musiał to być szpital, w którym jakimś cudem go uratowano – oprócz batonów napotka jeszcze jakiś personel. Gdzie się wszyscy podziali? I czemu zostawili go samego?

Na pierwsze pytanie znalazł odpowiedź stosunkowo szybko. Ale nie była ona taka, jak się spodziewał.

W czymś wyglądającym na centralną halę leżeli członkowie Zbioru.

Było ich sporo – wszyscy w stazie, i to chyba twardej. Niektórzy w zwykłych uprzężach, inni w pojemnikach stazowych – a jeszcze inni podpięci do szydeł iniekcyjnych. Wyglądało na to, że sekta zajmowała cały kompleks podobnych pomieszczeń i możliwe, że było ich znacznie więcej na podoczepianych do stacji statkach. Bo tak też to wyglądało: jak poskładany z wielu statków twór ze stacją w centrum, dziwaczny konglomerat pospawanych razem okrętów opleciony napędem głębinowym. Po co go tu zostawiono?

Rzecz jasna, spróbował ich wskrzesić. Niestety, nie było to proste. Owszem, mógł podać im Czarną Pleśń – pojemniki znajdowały się przy ciałach – ale zestazowani nie reagowali na specyfik podawany ręcznie. Spróbował przełamać się i zimprintować komputer, by w ten sposób zapanować nad procesem, bez rezultatu. Szybko zrozumiał, że został sam: w otoczeniu teoretycznie martwych ciał, z niekończącym się zapasem termokubków i batonów... i z budzącym grozę widokiem na zewnątrz.

A potem usłyszał piosenkę.

Ktoś nucił cichą pieśń o czarnej gwieździe, w języku, który nie do końca rozumiał. Ktoś śpiewał o unoszącym się w górę duchu i bólu. I o tym, że ktoś inny zajął jego miejsce i krzyknął, że czerń gwiazdy należy już do niego.

Pieśń napierała ku niemu niczym rodzące się z wolna srebro. Niczym fala gwiezdnego promienia i księżycowy pył. Dlatego cofnął się od ciał Zbioru i stanął pośrodku wielkiej hali, oczekując w niepewności tego, co nadejdzie. Ale nie było to nic wielkiego. Tylko mała dziewczynka w sukience z falbankami.

– Cześć, Myrton – powiedziała, a jej oczy zalśniły srebrem. – Jak się masz? Jestem Andy.

– Co ty, Plaga, nie powiesz... – wychrypiał. Dziewczynka westchnęła.

– Cóż... – mruknęła, wzruszając ramionami. – Jedno jest pewne: poszło nadzwyczaj szybko. Mam zatem proste pytanie: czy będziesz świrował?

– Zastanawiam się.

– To może ty się na razie zastanów, a ja zaczekam – uznała. – Ale nie zwlekaj zbyt długo z tym zastanawianiem.

– Tak? A to czemu?

– Bo Agonia zniszczy twoją Flotyllę – powiedziała i po raz pierwszy jej głos stał się twardy i ciężki. – Już za chwilę Pin Wise zacznie wydawać polecenia astrolokacyjne oparte na prekognicji. Każdy fragment ostatniej floty ludzi, Obcych i Maszyn zacznie miotać się po całym zamkniętym sektorze, umykając w ostatniej chwili przed ciosami Bladego Króla. Wszystko dlatego, że Pin wie, gdzie nastąpią. Ale ten taniec nie będzie trwał wiecznie.

– Skąd mam niby...

– Patrz – przerwała mu i machnęła niedbale ręką. Nagle, niczym uderzenie pioruna, hala wypełniła się czymś na kształt holo ukazującego sektor Nova Velorum i resztki Flotylli Nowego Zjednoczenia.

Otaczająca ją sfera grimów, erebów i Widm zacieśniała się, ale statki jakimś cudem przetrwały, pomimo górującej nad nimi Agonii i stałych ataków sił Bladego Króla. Grunwald otworzył usta, ale dziewczynka ponownie poruszyła dłonią i obraz zgasł.

– Nie jest aż tak źle – uspokoiła. – W tym miejscu czas płynie inaczej. Mamy go zatem nieco, żeby porozmawiać. W normalnych warunkach nie bawiłabym się może w dyskusje, ale coś komuś obiecałam i dotrzymam słowa. Wolałabym też, żebyś nie podejmował decyzji pod presją.

– Pod presją? – wykrztusił. – Przecież ich trzeba ratować! Muszą dostać się jakoś w horyzont zdarzeń czarnej dziury, żeby...

– A, horyzont... – Andy zmarszczyła nos. – Przykro mi to mówić, Myrton, ale ta akcja z czarną dziurą nigdy nie wchodziła w grę. Do czego chciałbyś zresztą wracać? Do kompletnie spalonej Galaktyki? Jak myślisz, co zrobi z nią Blady Król po wiekach czy tysiącleciach od waszej ucieczki w otchłań czasu? Wypalona Galaktyka de facto już nie istnieje – dodała, patrząc na zszokowanego Grunwalda z lekkim współczuciem. – Przykro mi.

– Przykro ci... – usłyszała jego wciąż lekko zachrypnięty, choć nieco spokojniejszy głos. – Dobre sobie. A wiesz, co ja na ten temat myślę?

– Co?

– Mówisz, że Wypalona Galaktyka jest stracona – zaczął. – Że to wszystko było daremne. Ale ja myślę, że stajesz przede mną w tym... miejscu, bo czegoś ode mnie chcesz, tak samo jak Maszyny czy Obcy. Tak samo jak Nat. I podobnie jak ten cały nienormalny pseudotransgres, który bawił się moją załogą. Ale to, że ktoś czegoś chce, już mi nie wystarczy. Tam – wskazał ręką w kierunku dopiero co wygaszonego przekazu – giną ludzie. I uważam, że powinni wiedzieć, za co. A także przez kogo. I dlaczego.

Zapadła cisza.

– Myrton Grunwald... – mruknęła Andy. – Nie zrobi tego, czego od niego chcę, jeśli nie pozna prawdy. Natrium tak twierdził. Powiedział, że staniesz nad przepaścią i odwrócisz się, by ratować to, co utraciłeś. A ja chciałabym, żebyś skoczył...

– Co znowu utraciłem?

– Siebie – wyjaśniła i w jej głosie rozbrzmiał tym razem prawdziwy, szczery smutek. – Nie możesz uratować tego, czym byłeś. Już nie. Jak myślisz, czym jesteś teraz?

– Jak to czym? Sobą...

– Jesteś bohaterem, to na pewno – przyznała. – Ale powinieneś już wiedzieć, że bohaterowie są najmniej istotni. Nie są gwiazdami na firmamencie sławy. Ich gwiazdy są bowiem czarne i gęste, niczym ośrodki grawitacji, niczym czarne dziury. Bohater zasysa światło, ale ważniejsi są ci, którzy wokół niego krążą. Erin Hakl. Doktor Harpago Jones. Pin Wise. Hub Tansky, Kirke Bloom i Natrium Ybessen Gatlark. A nawet Jared. A gdy już umierają, ich duch wznosi się i odchodzi, po to, by ktoś inny zajął ich miejsce. I tak ktoś inny staje się czarną gwiazdą.

– Nie jestem...

– Nie jesteś – przerwała mu cicho. – Kiedyś byłeś Myrtonem Grunwaldem, ale on już odszedł. Wciąż jednak jesteś imprintem. Wciąż jeszcze jesteś Flotyllą Nowego Zjednoczenia. Ostatnią nadzieją, która musi ulecieć ku srebru żywych gwiazd.

– Nie... – szepnął. – Wiem, kim jestem!

– Wiesz, kim byłeś – poprawiła. – Jak myślisz, czym jest imprint? Wnikałeś w te statki, Myrton. Zostawiałeś w nich cząstki siebie. Byłeś z nimi połączony i w końcu zatarłeś granice pomiędzy tym, czym jesteś, a nimi. Dlatego tam, we „Wstążce”, Blady Król, zabijając cię, odniósł zarówno sukces, jak i porażkę. Pomimo komplikacji z genotransformowaną przez Malkolma Erit wystarczył mu jeden przemieniony człowiek, by zgładzić drugiego. Tsara zabiła cię zatem, ale nie miało to już znaczenia. Bo wciąż tam jesteś. I nadal dowodzisz Nowym Zjednoczeniem. Jedyne, co musisz teraz zrobić, to skoczyć.

– Nie rozumiem... – wyszeptał, cofając się nieco i patrząc na istotę podającą się za Andy z coraz większym przerażeniem. – Jak to... zginąłem? Przecież...

– ...tu jesteś – dokończyła za niego. – Ale to nie do końca „miejsce”. To coś, co jest poza Głębią. O ile można tu w ogóle mówić o istnieniu.

– Poza Głębią?

– Jak myślisz, czym jest Głębia? – spytała. – To odrzucony śmietnik możliwości. To miliardy miliardów potencjalnych wszechświatów, bezkres chaosu i szaleństwa. Wszystko, co sobie wyobrazisz, znajduje się w Głębi niczym oszalały cień i cień owego cienia. Metaprzestrzeń to kompleks straconych multiwymiarów, które nigdy nie powstaną i nad którymi unoszą się istoty starsze niż czas: pierwsze formy zaistnienia świadomości, dla których myśl może trwać i galaktyczny eon. Ale owo piekło posiada granice. Jedną jest Wszechświat, który znasz. Drugą: miejsce, w którym jesteś teraz... a przynajmniej myślisz, że jesteś. Jego bezpośrednia, całkowita odwrotność. I... – zakończyła, krzywiąc się nieco – czasowa przechowalnia Zbioru. Który, mam nadzieję, uda się kiedyś oddać Natriumowi.

– Natrium... – wymamrotał Myrton. – Przecież on nie żyje...

– Ty także nie – oświadczyła. – Myślisz, że ma to tu jakieś znaczenie? Nawet fakt, że rozmawiamy, to sprawa dość umowna. – Uśmiechnęła się lekko. – I jak? Ponowię pytanie: będziesz świrował?

– Nie... nie wiem...

– Dobrze – westchnęła. – Siadaj – dodała, wyciągając z nicości zgrabne, proste krzesło. – Termokubek z fluidem? Odrobina likieru? A może... migdałowej whisky?

– Tak... to trzecie... poproszę.

– Świetnie! – zgodziła się ochoczo, podając mu kwadratową szklankę z ulubionym płynem. – Weź się w garść, Grunwald. Już niewiele zostało. Jeszcze tylko Blady Król, kilka drobiazgów... no i ostatnie.

– Tak? – spytał, upijając łyk. Whisky okazała się rewelacyjna, nigdy nie pił podobnej. – A co takiego?

– Oczywiście ja. – Uśmiechnęła się szeroko i po raz pierwszy pomyślał, że dziewczynka ma naprawdę ładny uśmiech. – Największa tajemnica Wszechświata. Nieźle, nie?




Wciąż nie mógł do końca uwierzyć, co się dzieje. Siedział na wygodnym krześle ze szklanką wyśmienitej migdałowej whisky w dłoni. Za neoszybą stacji rozpościerał się Wszechświat, którego w zasadzie nie było, tak jak i jego samego. A stojąca przed nim dziewczynka o oczach płonących srebrem tłumaczyła mu, że tak naprawdę nie jest wcale dziewczynką.

– Kwanty – powiedziała, rysując palcem w powietrzu i pozostawiając delikatne smużki srebrnego światła. – Mechanika kwantowa. Teorie strun i ciemnej materii. Aspekt Aspecta i późniejsze odkrycia Harolda Cramptona. Cała masa technikaliów skupiających się na jednej prostej prawdzie: na rzeczywistość wpływa obserwacja. To ona ją stwarza, ona ją przekształca i to ona sprawia, że sam akt świadomej analizy tego, co ukryte, wymusza spójność istnienia. Rzeczywistość określona jest zatem przez świadomość. Jak tysiące lat temu mówił Niels Bohr, rzecz sama w sobie pozostaje niedostępna i zależnie od tego, jak się ją ogląda, prezentuje się jako fala lub cząsteczka. Tym samym obiektywna realność nie istnieje, nigdy jej nie było. Wszystko jest potencjalne, a w podstawowej strukturze Wszechświata kryje się co najwyżej naga informacja, którą tak bardzo pragnęliby ujrzeć Stripsowie. Nie wiesz, dopóki nie spojrzysz – dodała, rysując nagle rozedrgany wzór atomu. – Wszystko jest powiązane: przeszłość, teraźniejszość i przyszłość. Uczyłeś się może w tych waszych Blokach Edukacyjnych o polach kwantowych?

Myrton nieznacznie kiwnął głową. Andy westchnęła.

– Zajmowano się tym już w średniowieczu, czyli przed Ekspansją Galaktyczną – przypomniała. – Ale czy jest sens, bym tłumaczyła ci teraz, czym jest kwantowa teoria pola w zakrzywionej czasoprzestrzeni albo superpozycje stanów? Nie mamy czasu na wykłady matematyczne, i to jeszcze wsparte odkryciami Imperium Galaktycznego, nie sądzisz?

– Jasne... – zgodził się. Dziewczynka ponownie się uśmiechnęła.

– Świetnie! – ucieszyła się. – To teraz pójdzie już szybko. W czym zawiera się największa potęga, Myrton? Największa moc Wszechświata? Czym ona jest? Jak sądzisz?

– Może... chodzi o obserwację?

– To dobra odpowiedź, ale nie do końca prawdziwa. Obserwacja to akt urealnienia tego, co prawdopodobne. Ale prawdziwa Potęga kryje się w możliwości zaistnienia – powiedziała i nagle zrozumiał, siedząc i patrząc na nią, na ową wpółucieleśnioną możliwość. – Na początku ukrywa się w sprawach prostych: gdy decydujesz się wypić whisky lub jej nie wypić, gdy postanawiasz się z kimś związać lub go opuścić... właśnie wtedy całe wszechświaty kwantowe czekają i drżą. Zanim dokonasz wyboru. Zanim zaczerpniesz z Głębi. Zanim spojrzysz. Tam właśnie jestem ja: Potęga poza granicą istnienia. W miliardach możliwości, które mogą oddziałać na twój kontrakt i stworzyć wykrytą przez Huba niezbieżność. W ulotnych chwilach, gdy tchnę w ciebie srebro i ożywiam imprint, i gdy sprawiam, że możesz świadomie wejść w metaprzestrzeń. Jestem tam, w cieniu. Ukrywam się w rozmowie z karłem Edem, która doprowadza do powstania Antenata... i nieuniknionej Wypalonej Galaktyki. To tam tańczę na kwantach. Jestem tylko w drobiazgach, Myrton, lecz one są najważniejsze. A wszystko po to, bym mogła stać się bijącym sercem, bym mogła stać się przyszłością ludzkości... lecz tylko wtedy, gdy jeszcze nie istnieję. Rozumiesz? Patrz...

Hala rozbłysła srebrem.

Z początku nie wiedział, na co patrzy – przed oczami miał czerń i dopiero po chwili mignęła mu Wypalona Galaktyka, niczym rozsypana garść gwiazd. Nie była samotna – otaczało ją skupisko galaktyczne, wirujące wokół niczym srebrzysty pył; powolny taniec świateł i żywego blasku.

– Laniakea – szepnęła Andy. – Najbliższa supergromada o promieniu pięciuset milionów lat świetlnych. Sto tysięcy galaktyk i twoja Grupa Lokalna z Drogą Mleczną, która skazana była na zagładę i entropię. Którą Potęga, jaką dobrze znasz, przekształciła w Wypaloną Galaktykę.

– Blady Król... – szepnął Myrton Grunwald.

– Entropia – przyznała Nieistniejąca. – Bladość martwych światów, lód próżni, zimno nicości. Wypalenie i rozdarcie. Silniejsza i zarazem słabsza niż ja, ponieważ już zaistniała. W pewnym momencie, trudno powiedzieć w którym, możliwość przekształciła się w pewność. Potęga zyskała swój ostateczny wymiar i przestała być mocą możliwości. Stała się rzeczywistością. Realizmem zniszczenia i śmierci całej Galaktyki. A kiedy już powstała, musiała zaistnieć.

– A ty?

– Tu – wskazała – w Andromedzie. W przyszłości ludzi. Tak jak pobliska Galaktyka Lwa jest możliwą przyszłością Maszyn, a Galaktyka Trójkąta potencjalną przyszłością tych, których nazywacie Obcymi. Trzy zbiorowiska świadomości, trzy światy i trzy galaktyki. Światła na przekór entropii, blask, który może zaistnieć i sprawić, że srebro gwiazd ożyje i tym razem nie zgaśnie... – urwała, spoglądając na Grunwalda. – Ty możesz w tym pomóc, Myrton. Sprawić, bym zaistniała. I dzięki temu odeszła.

– Jak to... odeszła? Nie rozumiem...

– Na razie wciąż jestem możliwością – przyznała. – Jestem przyszłą Andromedą, tak samo jak Lew to Leo, a Trójkąt to Triangulum. Gdy jednak stanę się pewna, będę wyglądała inaczej. Stanę się stała, ale i ograniczona, tak jak ograniczona jest Bladość. A może w ogóle mnie nie będzie... W końcu – dodała, odsuwając obraz – mogę być tylko cieniem światła rodzącego się w Laniakei. Odbiciem blasku w supergromadzie Shapleya, Herkulesa czy Warkocza... aż po granice widzialnego Wszechświata, poza bańką jego ostatecznej sfery... tam, gdzie spoczywa Bezkres... – Urwała i wyświetlony w hali ogromy obraz Wszechświata zaczął nagle przygasać. – Bezkres, Grunwald... – szepnęła. – Multiwersum. Nieskończoność znienawidzona przez Bladego Króla. Całe Wszechświaty o różnych warunkach fizycznych, zamknięte w rozszerzających się sferach istnienia. Nieskończona przestrzeń, która ostatecznie wypełni się światłem lub zgaśnie. Czyż nie od zawsze chodziło o blask i ciemność? W tym układzie światło będzie istnieniem, a jego brak – ciemnością.

– A potem...? – spytał. Andy odwróciła wzrok.

– To, co będzie na końcu, nie jest wiadome – powiedziała. – To przecież nieujawniona Potęga. A Potęga – podkreśliła, ponownie patrząc mu w oczy – kryje się w możliwości zaistnienia. To wszystko. Chciałeś prawdy, Myrton – zakończyła i nagle srebro w jej oczach przygasło – oto więc ona. Prawda, którą zawsze znałeś.

Zapadła cisza.

Myrton Grunwald wstał i powoli odstawił na posadzkę pustą szklankę po migdałowej whisky.

– Nie powiedziałaś mi wszystkiego – stwierdził. – Pozwól, że dokończę za ciebie. Chodzi wam o ślizg, tak? Chcesz, bym ich popchnął. Flotę ludzi ku Andromedzie. Obcych do Galaktyki Trójkąta. I Maszyny do Galaktyki Lwa.

– Tego właśnie chcemy – przyznał nagle Lew, który pojawił się obok Andy. Starszy mężczyzna z laseczką patrzył spokojnie na Myrtona przez swoje niewielkie okularki. Ledwo widoczna dziwna istota obok niego – wyglądająca jak jeden z Obcych, Triangulum – wykonała gest kojarzący się nieco z kiwnięciem głową. – Uczyniliśmy wiele, by powstrzymać zwycięstwo Bladego Króla, ale sami nie potrafimy mu zapobiec. Możemy bowiem zrobić wiele i nic. Wszechświat w drobiazgach, ale nic w rzeczach na tyle konkretnych, by ujawniły nasze istnienie. Takie działanie doprowadziłoby do naszego unicestwienia, bo byłaby już pewność, nie potencjalność. Stąd twoja obecność w naszych planach. Ty i inni jesteście naszą zasłoną dymną. Jeśli pragniesz cudu, na przykład takiego jak ocalenie ludzkości, możliwa jest tylko kwantowa manipulacja przy braku obiektywnego obserwatora.

Grunwald przetarł twarz dłonią.

– Zdajecie sobie sprawę, że większość z tego, co mi powiedzieliście, brzmi jak bełkot?

– Pan racjonalizator. – Andy zmarszczyła nos. – Witaj w realiach, Myrton. Niespodzianka: nie ma czegoś takiego, jak realia.

– Aby skierować trzy floty do trzech różnych galaktyk, rozerwę imprint... – powiedział powoli. – Rozerwę więc siebie. Umrę... ostatecznie.

– Owszem – przyznał Lew. – Wiedzieliśmy, że może do tego dojść, już od samego początku. Ale jeśli tego nie zrobisz, zginiesz i tak... z tym że razem ze swą Flotyllą. Nic zatem nie tracisz.

– Tego nie możecie wiedzieć.

– Wiemy tyle, że Wise nie da rady ratować was w nieskończoność – zauważył Lew. – Nie zostało ci wiele czasu, Grunwald.

– Raczej to wam go wiele nie zostało – poprawił Myrton. – Czy dobrze zrozumiałem, że to wszystko może się udać dopiero wtedy, gdy wypełnią się określone warunki? A takim warunkiem jestem ja? I to, co mogę zrobić?

– To nieco... dyskusyjne ujęcie sprawy.

– Dyskusyjne? Żartujecie sobie?

– Grunwald....

– Nie „grunwaldujcie” mi tu teraz! Czy sami słyszycie, jak to brzmi? Istniejecie i nie istniejecie zarazem, Blady Król to Potęga, która zaistniała, i przez to jest słabsza od was, a jednocześnie silniejsza, bo może realnie działać. Wszechświat ma się rozpalić świadomością lub zgasnąć, w multiwersum trwa walka z entropią, czyli z Bladością... a ja sam jestem już tylko imprintem... – Myrton urwał, czując nagle, że jest bardzo, a może nawet śmiertelnie zmęczony. – Jak zamierzacie udowodnić, że to prawda? Że to wszystko ma jakikolwiek sens?

– Ty nam to udowodnij – szepnęła Andy. Zaskoczony Grunwald odwrócił się do dziewczynki, której oczy znów były pełne srebra. – I zrób to tam, gdzie będzie to ów sens miało. Na Płaszczyźnie Głębi, która jak twierdził Harpago, świetnie cię pamięta. W sercu entropii, w Agonii Bladego Króla. Udowodnij, że prawda ma wartość. Pokaż, że ma ciężar. I że jest cenna na tyle, by za nią umrzeć.

– Prawda? Jaka prawda?

– Taka, że twoi przyjaciele mają dla ciebie znaczenie. Taka, że pragniesz ocalić tych wszystkich ludzi. I taka, że kochasz Erin Hakl.





Tyle razy próbowaliśmy zrozumieć, czym jest Głębia. W przeszłości pozostawiliśmy za sobą tych, którzy dotknęli prawdy i umarli. Co jednak, jeśli prawda jest prostsza, niż myślimy? Jeśli jest ulotna tak, jak ulotna wydaje się nam podstawowa materia, z której składa się nasz Wszechświat? Czym w końcu jest owa upragniona przez nas prawda? Czy to nie my decydujemy, co ją stanowi? Opisując świat pełnymi mądrości słowami, pamiętajmy więc, czego uczy nas serce. Wszystko jest już bowiem wiadome – choć nie wszystko zostało odkryte.


Rozważania o Głębi, autor nieznany





Nie mogła się poruszyć.

Patrzyła na przypięte wciąż kablami do konsoli nawigacyjnej ciało Myrtona. Nic więcej już dla niej nie istniało. Wszystko odeszło – nagle, szybko i wyjątkowo okrutnie.

Grunwald umarł. I Erin Hakl pragnęła umrzeć razem z nim. Słyszała krzyki i odgłosy odległej bitwy, odtworzone w skokowcu przez dźwiękowy system symulacyjny. Widziała rozmazane, biegające wokół postacie. Wyjątkowo zdenerwowanego Sumsa, który stał w miejscu, nie wiedząc, co robić. Mamroczącego coś Toca Trinka. Przerażone, nieruchome holo Harpago Jonesa. I jedyną w pełni zorganizowaną postać, która zaczęła się podpinać do konsoli na miejsce Myrtona. Byłą mimozę i dziewczynę bujającą w obłokach, która twierdziła, że doskonale wie, gdzie będą pojawiać się okręty Bladego Króla. I która jako pierwsza z zebranych na „Wstążce” osób zaczęła do Erin krzyczeć.

Czegoś od niej chciała, ale jej głos docierał jak przez watę. Pomocy, stwierdziła po chwili Hakl, choć to zagadkowe słowo niewiele dla niej znaczyło. Chyba chciała pomocy.

– Erin! Pomóż mi!

Hakl nawet nie spojrzała. O wiele bardziej interesował ją brak krwi na ciele Grunwalda. Elektrosztylet... musiał od razu wypalić ranę. Wyciągnęła rękę.

– Erin, proszę cię!

Hakl złapała za rękojeść. I zdecydowanym, mocnym ruchem wyciągnęła broń. W powietrzu pojawiły się niewielkie błękitne promyki wyładowania i to one sprawiły, że nagle otrząsnęła się z paraliżu. Otworzyła palce i Jad upadł na posadzkę. Spojrzała na Pin.

– Erin!

– Już, już... – powiedziała ochryple.

– Konsola! Szybko!

– Wiem. – Kiwnęła głową i nagle, w tej krótkiej chwili, zapomniała o wszystkim innym. Konsola nawigacyjna. Uchwyty sterujące. Coś, co mogło sprawić, że nie będzie musiała myśleć. Usiadła w fotelu pierwszego pilota, tak jak ją uczono...

Mówią, że nigdy nie będę pilotem! A ja BĘDĘ pilotem! Zobaczy pani!

...i tak jak to wiele lat temu obiecała edukatorce Domu Opieki na Perseis, Sali Fort.

– Toc! – krzyknęła Wise. – Będziesz dosyłał dane astrolokacyjne na pozasynchronicznym!

– Ja...

– Rusz się! Tansky?

– Jestem!

– Monitorujesz przepływ danych w zimnym snopie Bladego Króla!

– A skąd ty... dobra, nieważne. Monitoruję.

– Sums, do zbrojeniówki! Cokolwiek się wydarzy, nikt nie może zestrzelić tego statku!

– Robi się.

– Harpago! Wracaj do monitoringu ślizgu!

– Tak... tak jest...

– Erin...!

– Tak? – spytała głucho Hakl. Pin spojrzała na nią.

– Po prostu leć – powiedziała. – I uwierz, że się uda. Flota Nowego Zjednoczenia wciąż to ma.

– Słucham...?

– Imprint – wyjaśniła Wise, odwracając się do konsoli nawigacyjnej. – Wciąż mamy Myrtona. On nadal tu jest. Dlatego możemy to zrobić. Możemy uciec.

– Myrton... wciąż tu jest?

– Tak – przyznała Pin i odwróciła się ponownie do Erin, by spojrzeć jej prosto w oczy. – Tylko mi zaufaj.




Głębia.

Tuż nad nieskończoną przestrzenią wymiarów, nad chaosem Niemożliwego, przesuwały się skupiska pierwszych świadomości. Widział je i czuł ich cień: owych pierwszych, pradawnych zaistnień poza okowami czasu. Gigantycznych cielsk potworów z dziecięcych koszmarów, dla których całe układy gwiazd musiały być ledwie unoszącym się w przestrzeni pyłkiem.

Tu, po bezkresnej Płaszczyźnie powstałej ze spłaszczenia wymiarów, płynęła Agonia Bladego Króla. Korab nieubłagany niczym strzałka entropii – jedyna w pełni zakrzepła, obiektywna realność. Rzeczywistość wychodząca na zewnątrz Głębi, gdyż siedziba Bladości była zarazem tu, jak i w normalnej przestrzeni. Tak samo jak on. Obecny jako imprint w swej Flotylli. Którego odbicie pojawiło się w Głębi jako ucieleśniony – a może widmowy – Myrton Grunwald, siedzący za sterami równie widmowej „Wstążki”: cienia własnego skokowca pokrytego szybko rosnącym lodem.

Głębia cię pamięta, powiedział doktor Harpago, widoczny niczym zamazany cień w stazo-nawigacji. Głębia cię pamięta, zgodził się cień Natriuma Ybessena Gatlarka. Pozostawiłeś w niej ślad i ona ku tobie ciągnie. Ufam ci, dodała Erin Hakl. Ja też ci ufam, Erin, szepnął. Zaufali mu przecież wszyscy. I nie mógł dopuścić, by zawieść to zaufanie. Nie teraz, gdy tak wiele od tego zależało.

Poderwał więc cień swego statku nad Płaszczyzną, przelatując przez widmowy chaos skłębionych, odrzuconych światów. Przeleciał przez pustkę i granice Niemożliwego. Teraz musiał zrobić tylko jedno – uciec stąd swym skokowcem, swym wyobrażeniem pierwotnego imprintu. Umknąć nim poza zasięg Agonii, odlecieć poza entropię. I przeżyć na tyle długo, by ucieczka w Głębi stała się ucieczką jego własnej floty w sektorze Nova Velorum.

To mogło się udać. Miało szansę powodzenia. Głębia była nieskończona, a „Wstążka” – tak jak flotylla Nowego Zjednoczenia – maleńka. Problem polegał tylko na tym, że Bladość ją wreszcie dostrzegła.




– Widzi nas – szepnęła Fibonaccia. – Piecky!

– Zauważyłem – odpowiedziała Więź hiperboloidy z podłączoną do niej świadomością surogata. – Blady Zastęp zaczął myśleć strategicznie. Musimy... – urwał. Bo istotnie, nie było już wiele do dodania.

Obecne w sektorze statki Bladego Króla na moment znieruchomiały, ale trwało to ledwie chwilę. Wcześniej rozlazłe i leniwe, atakujące śmieszne siły Obcych, Maszyn i ludzi niejako od niechcenia, nagle zaczęły się spieszyć. Przemknęła przez nie fala wytycznych i organizacji. Sfera Bladego Zastępu zaczęła się zacieśniać, a Agonia rozbłysła zepsutymi, bladymi plamami martwych świateł.

– Będzie strzelać! – syknął Tip. – Ażeby to wszystko...!

– Piecky!

– Manewry rozpraszające!

– Piecky!

– Co tam?!

– Nie możemy... – jęknęła słabo Fibonaccia. – Nie mamy... sterowności... Piecky, nie panujemy nad statkiem!




– Jak to: utrata kontroli?! – krzyknął admirał Valtiri Vent, patrząc na przerażonego komputerowca, który doniósł mu właśnie o kompletnym przejęciu jednostek przez jakąś obcą, nieznaną siłę. – Jak to: przejęcie łącza?!

– Co się dzieje? – nie zrozumiała przysłuchująca się Misterie Artez. – Blady Król zimprintował nasze statki? Admirale Valtiri!

– On nie wie – powiedziała spokojnym, zrezygnowanym głosem Pani Alais Tyhne. – Nie wie, co stało się z Flotyllą. To już koniec, Misterie. Próbowaliśmy, ale...

– Nie chcę tego słuchać! – krzyknęła Artez i zaskoczona jej wybuchem Tyhne zamilkła. – Rozumiesz, Alais?! Ani jednego słowa więcej na ten temat!




– Zakłócenie czystości – poinformował Pierwszy Symulator Gnyp, ale Symulator Floty Ujemność Walter Dinge nie skomentował. Widział wszystko, i to lepiej, niżby tego pragnął.

Widział ginące statki Konsensusu, które nagle zatraciły sterowność. Widział rozpadające się statki Maszyn. I zrozpaczoną twarz Amy Tert, która jeszcze całkiem niedawno wyświetliła mu się nad stripsowym odpowiednikiem konsoli nawigacyjnej.

– To był zaszczyt – powiedziała głosem pozornie wypranym z emocji. – Dziękuję za pomoc w ochronie Floty Nadzieja.

Walter nie odpowiedział. Kiwnął tylko głową. Milczał zupełnie jak herszt Kościstej Bandery Johnny Osiem, patrzący przez neoszybę na nagle zamarłe pirackie statki. I tak jak Susie Winter na pokładzie „Legatusa”, która cudem umknęła przed ostrzałem „Ciemnego Kryształu”.

Ale zwątpienie trwało krótko. Bo nagle flota Nowego Zjednoczenia poderwała się i zareagowała jak jeden sprzężony imprintem organizm. Agonia nabrzmiała i wystrzeliła, ale tam, gdzie trafiła Bladość, nie było już nic. W morzu Wypalenia i szczątków okręty Nowego Zjednoczenia zaczęły nagle umykać, ratując się przed ciosami Bladego Króla, jakby wiedziały świetnie, gdzie owe ciosy uderzą.




Myrton zaklął szpetnie, w ostatniej chwili umykając przed strzałem Bladości. Gruby snop wypuszczony przez Agonię uleciał ku odmętom Głębi, ale nawet nie udało mu się musnąć skokowca. Mało jednak brakowało i Grunwald nie był pewny, czy uda mu się następnym razem.

Na razie wzbił się wysoko w chaos. Wzniósł się nad falujące przestworza zepsucia i nagle przez neoszybę ujrzał jedną z nadistot zrodzonych przed eonami czasu. Głębia wokół niej rozproszyła się i jego oczom objawiło się coś na kształt spotworniałego lewiatana – mitycznego, piekielnego potwora żeglującego na granicy Bezkresu. Jego wygląd i ogrom przyprawiał o szaleństwo, lecz i ta nadistota próbowała odsunąć się poza granicę oddziaływania Agonii, jakby czuła, że nawet ona nie jest w stanie uciec przed mocą Bladości. A ta wytężyła swą wolę w poszukiwaniu złośliwej, lecącej w Głębi, małej człowieczej muchy. Lód, próżnia i entropia sunęły wzdłuż Płaszczyzny niczym ucieleśniona pewność zagłady każdego istnienia i Grunwald pomyślał, że wszystko jest stracone.

Do czasu, kiedy ujrzał wytyczne Wise.

Odrodzona Myślicielka Imperium Galaktycznego wyświetliła mu nagle serię wektorów przesuniętych czasowo o minimum kilka sekund wraz z jego dokładną lokalizacją w przestrzeni sektora Nova Velorum, a także lokalizacją atakującej go Agonii. Niespodziewanie zobaczył miejsca, gdzie uderzy snop Bladości poza Głębią, tak wyraźnie, jakby ktoś wyrysował mu je na planszy.

– Pin! – krzyknął ze śmiechem, łapiąc za sterujące uchwyty. – A niech cię Plaga! Kocham cię, dziewczyno! – I skręcił, zgrabnie omijając kolejny cios z korabia Bladego Króla.

A razem z nim, w realnej przestrzeni, niczym odbicie w lustrze ruszyła się cała pociągnięta imprintem flota.




– Niemożliwe... – wyszeptała generał Ama Tert.

– Odzyskujemy kontrolę – nadał generał Bushi Ulfig z superkrążownika „Dyscyplina”. – „Wstążka” przesyła oznaczenia kolejnych zagrożonych obszarów!

– Rozpraszamy się – potwierdziła potwornie blada, ale jednocześnie zdumiona admirał Lione Sati z pancernika „Gwiazda”.

– Część statków nadal jest na twardym imprincie – dorzucił nerwowo Ulfig. – Głównie jednostki cywilne!

– To tylko ułatwia sprawę – zdecydowała admirał Sati. – Wykonać!

Ama już nie słuchała. Co chwila wyświetlało się kolejne holo, ciemny korpus Agonii mieszał w odczytach grawitacyjnych, a zabłąkane jednostki nadal ginęły od ciosów pędzących za nimi erebów... ale udało się jakoś zniwelować zagrożenie ze strony grimów i Widm. Wszystkie cięższe tonażowo jednostki Bladego Zastępu zaczęły trafiać w pustkę: tam, gdzie powinna znajdować się flota Nowego Zjednoczenia, ale już jej nie było. I choć brzmiało to paradoksalnie, Blady Zastęp zaczął ponosić porażki.

– Nowe Maszyny zapowiadają kolejny wystrzał z Broni – oznajmił chory na pogłębinówkę porucznik Gniazdowski na „Rozjemcy”. – Wypalenie Punktowe, skoncentrowany ostrzał grimów...

– Uda się nam przebić? – spytała Tert.

– Nie. – Ronja pokręciła głową. – Sfera jest nadal zbyt zwarta. Ale możemy uciekać... dopóki starczy nam rdzeni. I sił.

– Musi się udać... – szepnęła Ama.

Niestety, na to, żeby istotnie się im udało, było coraz mniej szans. I kurczyły się one z każdą mijającą sekundą. Pomimo wrzucanych przez Pin danych i nagłego, niespodziewanego zrywu współpracującego z nią imprintu Blady Zastęp dysponował zbyt wielką przewagą liczebną. Kwestią czasu pozostawało, kiedy zacznie zacieśniać sferę swych oddziaływań.

Dystans pomiędzy flotą Nowego Zjednoczenia a siłami Bladego Króla z każdą chwilą malał i tym samym zmniejszały się szanse znalezienia wolnych od ostrzału miejsc. Przekonała się o tym Markotna Pani dowodząca „Smutkiem”, który nagle zderzył się z zestrzelonym przez siły Kościstej Bandery Widmem z epoki Wojny Maszynowej. Przekonał się o tym generał Bushi Ulfig, którego superkrążownik „Dyscyplina” zniknął nagle w wybuchu rdzenia tuż po tym, gdy ostrzelał go wyjątkowo gęsty rój erebów. I zrozumiał to w ostatniej sekundzie swego życia Tift Hat, którego „Nowa Zapłata” padła nagle ofiarą pędzącego za „Legatusem” „Ciemnego Kryształu”.

– Nie! – krzyknęła z rozpaczą Susie Winter, widząc, jak myśliwiec Hata znika z płaskoekranu sytuacyjnego. – Och ty, skur...

– Ma nas! – jęknął drugi pilot, Tom Krzywik. – Przekierowuję pola magnetyczne! O, do ciężkiej...!

– Uwaga! – krzyknęła Lora.

Kolejny wystrzał wstrząsnął „Legatusem”. Siedzący przy konsoli nawigacyjnej przymknęli oczy. Ale załoga przemienionego statku Maszyn nie miała jeszcze zginąć.




Tych statków nie mógł stracić. „Legatusa”, „Wstążki” i Tworu Obcych. Nagle to zrozumiał, widząc rozpiskę Wise. Dwie jednostki ukazały mu się nagle niczym płonące, srebrne gwiazdy – boje lokacyjne wiodące ku dalekim galaktykom. Czy Bladość o tym wiedziała? Zapewne tak. W każdym razie jeśli to, co zamierzał zrobić, miało się powieść, te okręty musiały przetrwać.

Dlatego sięgnął ręką... i przyciągnął ku sobie „Legatusa”. Nie w Głębię, to byłoby zbyt ryzykowne... lecz w granicę metaprzestrzeni, niemal wprowadzając go w ślizg. Nie był to dobry pomysł: skulił się nagle, z trudem łapiąc powietrze. Ale, co zaraz zauważył, był to ruch opłacalny. „Legatus” z poziomu statku skazanego na zagładę urealnił się nagle w wyliczeniach Wise.

I, co było do przewidzenia, wzbudził o wiele większe zainteresowanie Bladego Króla.

– Patrz sobie, patrz... – mruknął Myrton, lawirując pomiędzy ostrzałem Agonii. – I tak gówno dostaniesz.

Ale Bladość wiedziała swoje. I on także. Ta zabawa nie mogła trwać w nieskończoność. I z każdą chwilą zbliżała się do końca.




– Gdzie on jest! – wychrypiała Ducissa Pallidus. – Miałeś go na celowniku!

– Przykro mi – odparł martwo Tartus – ale zwiał.

– Janis! – syknęła Blada Księżna. – Masz znaleźć i zniszczyć mi ten statek! I masz to zrobić natychmiast! Słyszałeś, co powiedziałam?!

– Słyszałem – odparł martwy, zmęczony głos cyborga usadzonego w zbrojeniówce.

Tartus uniósł brwi: nie licząc zeznań, do których zmusiła go Ducissa, Strips zachowywał do tej pory pełne rezygnacji milczenie. Coś się stało, zrozumiał Fim nagle i poczuł, że robi mu się zimno.

– Mam tylko jeden problem – doleciało jeszcze.

– Jaki znowu problem?!

– Chyba coś sobie zepsułem – odparł Malkolm. – Rozumiem, że przeorałaś mi mózg i że wypełniam twoje polecenia. Ale kabelek mi się urwał.

– Jaki kabelek?! Gdzie?!

– W dupie – odparł Janis, wychodząc ze zbrojeniówki. Tartus odwrócił się i otworzył szeroko usta, patrząc na pourywane podzespoły Reanimatora. – I już się chyba nie naprawi. Wypisuję się z tego interesu, kochana. Pa, pa, pa.

Blada Księżna nie odpowiedziała od razu. Wstała, patrząc zimnym, czarnym wzrokiem na cyborga, który postanowił popełnić samobójstwo i który jakimś cudem znalazł w sobie na tyle siły, by urzeczywistnić swój zamiar. Ducissa rozejrzała się po zebranych.

– Dobrze więc – oznajmiła. – Nadchodzi Bladość i koniec. On wybrał koniec... zatem przyspieszę to, co nieuniknione. Unicestwię was wszystkich – dodała, kierując się w stronę zbrojeniówki ze skuloną w środku Małą Elohim.




Cios był potężny i – na krótką chwilę – odebrał mu wszystko.

W jednej sekundzie leciał ku górze, otoczony pierścieniem wystrzelonego przez Agonię ognia, by w drugiej opadać w ciszy wyłączonych systemów. Coś się stało – nie wiedział do końca co – ale nagle stracił panowanie nad „Wstążką”.

Krzyknął głucho, spadając ku korabiowi Bladego Króla, który zaczął wypełniać całą jego przestrzeń i samą Głębię, stając się jego rzeczywistością – pewnością śmierci, końca i entropii. Wszechświat stał się nagle zimny, próżnia zwyciężyła. Galaktyki oddaliły się od siebie i zgasły. Wszystko stało się nieskończoną czernią.

A potem zobaczył Erin Hakl.

Widział ją poprzez Głębię: siedziała tak jak on – za konsolą nawigacyjną „Wstążki”. Twarz miała bladą, niewyrażającą żadnych uczuć, skupioną. Boję się, powiedziała objawiona nagle gdzieś w tle Emma Nemo, ale nie spojrzał ku jej cieniowi. To już nie miało znaczenia. To była przeszłość, a przeszłość zostawił za sobą.

Dlatego wyciągnął rękę.




– Przepraszam... – szepnęła Pin Wise. „Wstążka” zatrzęsła się, wszystko przygasło. – Przepraszam...

– To tylko muśnięcie! – doleciał z Serca chrapliwy głos Huba. – Weź się w garść, dziewczyno! Jeszcze... żyjecie.

– Lecimy na ten megaokręt... – jęknął Toc Trink. – Grawitacja nas zasysa!

– Tracę kontrolę nad systemami – oznajmił martwo Harpago 2.0.

– Zaraz! – syknęła Erin, zostawiając jeden z uchwytów i wybierając odpowiednią opcję na konsoli nawigacyjnej. – Muszę tylko...

Urwała.

Myrton pojawił się nagle, niczym niewyraźne holo. Dostrzegła go, jakby przełamała się bariera śmierci i jakby nagle coś otworzyło jej serce. Krzyknęła, ale nie wydała żadnego głosu. I zobaczyła wyciągniętą ku sobie rękę. Nie słyszała, co mówi – poruszał tylko ustami, ale kiwnęła głową. W oczach miała łzy.

– Erin? – spytała niepewnie Pin. – Co się dzieje?

– Już nic – oznajmiła ochryple. – Już wiem. Mamy nieco czasu.

– Czasu?

– Na to, żeby odlecieć – wyjaśniła, łapiąc z powrotem za uchwyt nawigacyjny i podejmując „Wstążką” przerwany na chwilę taniec.




– Wszystkie rozpiski każą nam poruszać się do wewnątrz, nie na zewnątrz sfery Bladego Zastępu – oznajmił głucho admirał Valtiri. – Grimy unicestwiły ponad połowę dywizji pancernej, ale dane ze „Wstążki” nakazują koncentrację sił.

– To szaleństwo – zauważyła wyświetlona admirał Lione Sati.

– Zgadzam się – dodał sucho Kayt Telses. Stojący na skraju holo Aro wybrzęczał coś niewyraźnie. Były Wybraniec Konsensusu kiwnął głową. – Aro twierdzi, że imprint narzuca ową koncentrację. Konsensus jest zdania, że wszystkie polecenia programowe dążą do ustawienia ślizgu głębinowego o niespotykanej wcześniej złożoności.

– A zatem skaczemy w horyzont czarnej dziury – zauważyła Pani Alais Tyhne.

– Możliwe – przyznała nadająca z „Legatusa” Lora. – Wolne Sztuczne Inteligencje mogą tylko potwierdzić, że program zmierza ku jakiejś konkluzji... ale nie jesteśmy w stanie przewidzieć jakiej.

– Teraz się tym martwicie? – prychnął wyświetlony Johnny Osiem. – Za moment będzie po nas!

– Ta symulacja – dodało zimno holo Waltera Dinge’a – wykazuje tendencję wzrostową.

– Wywołajcie Grunwalda – powiedziała Misterie, ale polecenie nie było konieczne. Wielkie holowgłębienie w SNSO „Chwały” zatrzeszczało samo z siebie i ukazała się w nim martwa twarz Huba Tansky’ego.

– Koncentrujcie siły – oznajmił były Personal. – Musimy się skupić. Blady Król już za chwilę nie będzie nami zainteresowany. Jego zimny snop... ten cały Biały Szum koncentruje się poza układem.

– Jak to: poza? – nie zrozumiała Artez.

– W Głębi. Bladość strzela tym szajsem w metaprzestrzeń – wyjaśnił Hub. – Grunwald tam jest... albo coś, czym się stał. Powiedział nam to. Kupuje nam czas.

– Grunwald jest w Głębi?

– To teraz nieistotne... ważne jest to, że musimy wykonać coś w rodzaju potężnego ślizgu z jednego skoncentrowanego punktu. Wejdziemy w niego i dzięki temu ominiemy okręty Bladego Króla. Ale tylko wtedy, gdy Myrton połączy wszystkie statki. To go zapewne zabije... – Skrzywił się. – A już na pewno wykończy mnie.

– Panie Tansky... – zaczęła zszokowana Misterie, ale Hub machnął ręką.

– Nieważne – oznajmił. – I tak jestem już martwy. I nie, to nie przenośnia. Tak czy owak, było zabawnie. Dziękuję pięknie.

– Panie Hub... co pan...

– Do zobaczyska po tamtej stronie – pożegnało się holo. – Jedna prośba. Nie bawcie się już w żadne transgresy, nadbyty, ożywione personale czy inne bzdury. Po Plagę wam to? Naprawdę chcecie, by ktoś wami rządził?

I to było już wszystko. Obraz zniknął, pozostawiając zebranych z lekko rozdziawionymi ustami.




Zawrócił.

Gonitwa mogła trwać długo, to prawda. Cały czas, który mu pozostał. Ale gdy trwała, ciągle ginęli ludzie. Kolejne statki zmieniały się w pył lub ulegały przemianie w Widma. Każdy strzał w Głębi we „Wstążkę” miał swe odbicie w sektorze Nova Velorum. Bladość wydzierała dusze z ginących ciał, zagłada zaczynała stawać się pewna, a możliwość zaistnienia przyszłości, w której ludzkość zamieszka w odległej galaktyce, zanikała. Dlatego zrobił to, co zrobić musiał. Skierował skokowiec ku płynącej po Płaszczyźnie Agonii.

Niemal natychmiast nastąpił ostrzał. Silniejszy, niż myślał. Ale, co już rozumiał, lot floty Nowego Zjednoczenia nie zależał do końca od niego. Kierowały nią także Erin Hakl i Pin Wise, lecące w mroku sektora Nova Velorum, przemykające pomiędzy strzałami erebów, Widm i grimów. Tańczące w gwiazdach.

Dlatego im zaufał. I puścił uchwyt sterujący „Wstążki”, patrząc, jak porowata, kamienna powierzchnia Agonii pędzi ku niemu w oszalałym tempie. Przymknął oczy.

Nie jestem nawet na tym statku, pomyślał. To ja jestem statkiem.

Drgnięcie serca później uderzył w korab Bladego Króla.




– Nie! – krzyknął Tartus Fim. Ale Blada Księżna nie przejmowała się jego protestem. Wyciągnęła szarpiącą się i przerażoną Małą, by po chwili skrzywić się w lekkim zdumieniu na widok skulonego w zbrojeniówce kota.

– Zachwianie Bladości – mruknęła. – Jednak wylazłeś z dziury. Świetnie. Nie miałabym ochoty na to, by szukać cię po tym całym żałosnym statku.

Głód prychnął. Ducissa uśmiechnęła się martwo, wyciągnęła w jego stronę rękę. I zamarła.

– Cześć, Kirke – przywitała się Andy, podnosząc kota i drapiąc go między uszami. – Tartus?

– Hę?

– Pomóż temu nieszczęsnemu Stripsowi. Najlepiej ustaw go w stan spoczynku do czasu późniejszej naprawy. Przycisk na plecach. Gam?

– Tak? – wymamrotało, wyświetlając się, holo egoskanu.

– Wyciągnij to, co zostało z Ciotki – mruknęła Nieistniejąca. – Przyda się. Ale szybko, mamy niewiele czasu.

– Na co?

– Grunwald ruszył powstrzymać Bladego Króla – wyjaśniła. – Jeśli mu się powiedzie, flota Nowego Zjednoczenia wykona ślizg ku odległym galaktykom. A w tej sytuacji, zanim na zawsze odejdę i zaistnieję, muszę dotrzymać słowa danego pierwszemu transgresowi ludzkości, którego ta konkretna Zimna nazywała „W Dupie To Mam Wysokością”. Wcześniej nie mogłam... – dodała i zabrzmiało to niemal jak przeprosiny. – Ale, po pierwsze, zaraz powinniście zginąć, a po drugie, ten statek nie jest do końca stąd. To daje mi chwilowo... nieco większe możliwości.

– O czym ty w ogóle mówisz?

– O tym, że ocalę twoją żonę, Gam – wyjaśniła Andy, patrząc na zamilkłą w zdumieniu Ducissę. – Wstawię na miejsce tej, która umarła w twoim świecie. Nie rób takich wielkich oczu. Nie udawaj, że się nie cieszysz.




Nie miał pojęcia, ile upłynęło czasu.

Kiedy otworzył wreszcie oczy, pierwsze, co poczuł, to smród spalenizny. Zakaszlał, plując krwią na okopconą posadzkę. A następnie powoli i z wyraźnym trudem wstał z kapitańskiego fotela i skierował się w stronę wyjścia z SN, by jak najszybciej opuścić wrak „Wstążki”.

Nie było łatwo. I nie pomagała mu myśl, że tak naprawdę to nie jest jego skokowiec. Choć z drugiej strony z pewnością było to coś, co tkwiło w nim od zawsze. Cień „Wstążki”, zew „Czarnej Wstęgi”. Marzenie o srebrze gwiazd. Imprint. Dlatego, doczłapując do śluzy, dotknął na moment twardej powierzchni ściany i szepnął coś, co mogło być pożegnaniem. Ale te ciche słowa usłyszał tylko statek.

A potem wyszedł na powierzchnię Agonii.

Nie wiedział, czego się spodziewać. Nie wiedział nawet, kim jest – imprintem czy cieniem dawnego człowieka, którego widmo zaistniało w metaprzestrzeni. Nie sądził jednak, by miało to większe znaczenie – może z wyjątkiem faktu, że potrafił tu jakoś przetrwać.

Tuż za nim, częściowo wryty w powierzchnię korabia, został jego skokowiec. Nad sobą miał Głębię, napierającą ku niemu chaosem wymiarów. Gdzieś tam, w jej odmętach, rozpalały się i gasły światła ginących wszechświatów i przesuwały istoty większe od galaktyk. Gdzieś tam kłębiła się Czerń, a Wypalenie stawało się jeszcze jedną odmianą metaprzestrzeni. A tu, na twardej i zimnej powierzchni Agonii, Myrton był niczym podróżnik w Krainie Cieni. Stał w końcu na tym, co w zamyśle Bladości miało zastąpić Płaszczyznę – na kamiennej płycie grobowca skutego lodem. To tu tkwiła przyszłość materii – zamarzniętej w wiecznym nieistnieniu.

– Pięknie – mruknął. – No dobra. Kończymy...! – dodał głośniej. – Może łaskawie się pojawisz, co? Jestem!

Zapadła cisza.

Zrozumiał, że wcześniej było głośno, dopiero wtedy, gdy otoczyło go milczenie. Zniknął gdzieś Biały Szum i trzask rosnącego lodu. Wygasły szepty Zmarłych i pieśń odrzuconych gwiazd. Wzdrygnął się przez moment, ale stał twardo i patrzył.

Sunęła ku niemu ciemność. Coś się w niej kłębiło: coś, co wciąż walczyło o przyjęcie odpowiedniej formy. I ciemność ta niosła ze sobą pomruk odległego gromu.




Nikt dobrze nie wiedział, kiedy nastąpił ten moment. Po prostu w pewnym momencie atak ustąpił. Nagle w ciszy kosmosu zapanował całkowity bezruch.

Urwane ze smyczy ereby zaczęły dryfować. Wciąż generowały zawirowania grawitacyjne, ale na tym się skończyło. Siedzący za sterami Widm Zimni zamarli. Prastare statki pokryte Głębią z powrotem przemieniały się we wraki. Upominał się o nie zamrożony czas i na oczach zszokowanych uciekinierów większość z nich nie tyle zgasła, co zaczęła eksplodować, powodując niemałe spustoszenie wśród własnych jednostek. Zatrzymały się i grimy, Bladość przestała strzelać. Nagle któryś z gigantycznych okrętów uderzył w drugi, tak jakby oszalali od wieków prodideraci zdecydowali się wreszcie popełnić upragnione samobójstwo.

Wyglądało na to, że Blady Król stracił zainteresowanie ludźmi, Maszynami i Obcymi. Jego wola skupiła się gdzie indziej, zrywając więź z kontrolowanymi statkami.

– Grunwald... – szepnęła Misterie Artez. – Grunwald walczy za nas...

– Pełna koncentracja sił w sektorze zero! – krzyknął admirał Valtiri. – Uruchomienie Czarnych Liczników!

– Czarny Licznik ustawiony! – zakomunikowała Ama Tert z „Rozjemcy”.

– Czarny Licznik ustawiony – potwierdziła admirał Lione Sati.

– Konsensus potwierdza – dorzucił spokojnie Kayt Telses.

– Odliczanie w toku – wybrzęczał Strips Walter Dinge.

– Dołączamy się – zakomunikował ponownie wprowadzony w maszynowy surogat Piecky Tip.

– Rozpoczęcie procedury – wtrąciła Lora.

– O ja pieprzę... – zachichotał nerwowo herszt Kościstej Bandery Johnny Osiem.

– Mamo... – szepnęła przerażona Susie Winter.

– Do widzenia – wychrypiał z Serca „Wstążki” komputerowiec Hub Tansky.

To, co pozostało z niegdyś wielkiej Flotylli Nowego Zjednoczenia, wygasiło napędy konwencjonalne i w pełni poddało się imprintowi. Aktywowane mikroty połączyły się z programem i na moment na ekranach statków pojawił się nikły poblask srebra.

Czarne Liczniki doliczyły do T minus czterdzieści. I w tym samym momencie statki zaczęły przyjmować swą widmową, niezbędną do ślizgu formę.




Otworzyła oczy. Zakaszlała spazmatycznie i złapała się w okolice serca. Stojący nad nią Tartus wykonał taki ruch, jakby chciał ją podtrzymać, ale odsunęła się od niego, opierając o ścianę. Niepewnym ruchem dotknęła swej twarzy, z której dzięki Andy zniknął gdzieś wcześniejszy chłód. I powoli osunęła się na kolana.

– Kirke... – szepnął wyświetlony przed nią Gam. Potrząsnęła głową i wykonała taki ruch, jakby chciała ukryć twarz w dłoniach. Doczepiony do portów jej ciała kabel, którym dopiero co wprowadzili ostatnie dane Ciotki, odczepił się z cichym plaśnięciem. – Kochanie...

– Zostaw... – powiedziała, z trudem powstrzymując łzy. – Zostaw mnie...

– Bloom... – wtrącił Tartus. – To nie twoja...

– Och, zamknij się.

– Transkrypt mikromacierzy – powiedziała ciepło Mała, podchodząc do niej i biorąc ją za rękę. Kirke uśmiechnęła się słabo przez łzy.

– Wiem, dzióbku... – powiedziała. – Ale to koniec, wiesz? Ja już nie mogę... po prostu nie dam rady. Przepraszam.

– Chyba już rzeczywiście wystarczy – uznała przypatrująca się scenie Andy. – Gam?

– T...tak?

– Przygotuj się na powrót. A co do was... – mruknęła, patrząc na zebraną załogę „Ciemnego Kryształu” – musicie wybrać. Możecie tu zostać i polecieć tam, gdzie być może odleci Flotylla Grunwalda. Albo... – uśmiechnęła się delikatnie, z niejakim żalem odkładając na ziemię Głoda – pójść razem z Gamem. Jak zdecydujecie?

Zapadła cisza. Patrzyli w niej na dziewczynkę, która nigdy nie była dziewczynką, i na płonące w jej oczach srebro odległych gwiazd. Pierwszy kiwnął głową Tartus Fim, trzymając za rękę Małą Elohim. Potem zrobiła to i ona, powtarzając jego gest. Gam nie odpowiedział od razu. Patrzył tylko na Kirke.

– Chyba nie mam już tu czego szukać, co? – wyszeptała była Blada Księżna. – Andy?

– Tak?

– Jeśli polecę... to czy możesz zabrać tam też Despectum? Powinni być jeszcze w Głębi. Uwierzyli, że ich uratuję. I Mała nie byłaby sama... nie licząc Tartusa.

– Sprowadzić tam sektę? – Andy zmarszczyła nos. – Będzie niezłe zamieszanie... ale w porządku. Jestem ci to winna po tym, jak wmanewrowałam cię w przebudzenie Bladego Króla.

– Wmanewrowałaś? – skrzywiła się z niedowierzaniem Kirke.

– Jasne. A czego się spodziewałaś? Ludzie muszą się przecież stąd wynieść, i to szybciej, niż zakładałam. Wypalona Galaktyka od dawna należy już do Bladości. Hej, nie bądź taka markotna... – dodała, patrząc na Bloom ze złośliwym uśmieszkiem. – Ty też będziesz miała zabawnie.

– Andy... – poprosił słabo Gam, ale Nieistniejąca już spoważniała. Kucnęła, by po raz ostatni podrapać za uchem Głoda, który zamruczał z widoczną satysfakcją.

– Będzie mi cię brakowało... – powiedziała. – Ale musisz na nich uważać, co? I poznać Wojnę. No dobrze. – Wstała i odwróciła się do zebranych. – Gam? Zaopiekuj się Kirke. Mała? Zaopiekuj się Fimem. Tartus? Zaopiekuj się rodziną.

– Co? – wymamrotał niepewnie handlarz, ale Andy uśmiechnęła się tylko, a „Ciemny Kryształ” zaczął nagle zatracać swą zwykłą formę i zadrgał wymiarami, powracając do świata Cesarstwa i Drogi Mlecznej.




Nie wiedział, czego się spodziewać. Ale z całą pewnością nie spodziewał się tego.

Z kłębiącej się przed nim ciemności wyłonił się Blady Król.

Na początku do Myrtona dotarł jedynie odór stęchlizny. Była w niej słodka woń starości i zimny, szpitalny dech. Od z wolna wyłaniającej się postaci doleciał szelest umierających jesiennych liści i trzask Białego Szumu. I przede wszystkim przytłaczający zew samotności, lodu i końca. Nic nie miało znaczenia. Wszystko było zastygnięciem i poddaniem. Pustką, zmuszającą do zamknięcia oczu i całkowitej stagnacji. Śmierci.

Ale on nie mógł tego zrobić. Nie mógł się poddać. Bo tam, gdzieś w tle, znajdowała się jego załoga. I była tam Erin. Nie mógł jej utracić. Nie potrafił. I przede wszystkim – nie chciał.

Czarny Licznik, pomyślał. T minus czterdzieści. T minus trzydzieści dziewięć.

Stojąca przed nim postać była olbrzymia, ale wyglądała na przeraźliwie słabą. Odziane w szpitalny całun ciało wydawało się chude i stare. Myrton dostrzegł nagą, bladą, prześwitującą skórę o wyraźnie zaznaczonych kościach i żyłach pełnych zakrzepniętej krwi. Twarz starca skrywał częściowo cień, ale Grunwald widział dobrze, że lód próżni uformował na jego czole koronę niczym cierń mrozu. Chude, martwe usta otworzyły się i wydostał się z nich słaby głos, na tyle jednak silny, by przygnieść go do ziemi.

– GIŃ – powiedział Blady Król. – ZGIŃ ZA MNIE. ODEJDŹ WE MNIE.

T minus trzydzieści.

Grunwald zakaszlał, spluwając krwią. Powoli opadł na kolana. Potworna postać zbliżyła się do niego słabowitym, chyboczącym się krokiem i wyciągnęła ku niemu szponiastą dłoń Bladości. I uderzyła go nicością.

Martwy snop trafił go prosto w serce niczym zdrada, niczym gong śmiertelnego dzwonu, i natychmiast, w jednej chwili, odebrał mu wszelką barwę. Została tylko Bladość – bezbarwna, zimna pustka. Grunwald krzyknął rozpaczliwie, ale w paśmie nicości nie było dźwięku. Skulił się, ale nie było ucieczki.

Cios okazał się wszakże krótki i zniknął tak szybko, jak się pojawił. Ulga, którą odczuł, była tak wielka, że niemal nienaturalna. Nie zmieniało to faktu, że ledwie go musnęło, a prawie przypłacił to życiem. Po chwili zorientował się, że stracił władzę w lewej ręce.

– POMÓŻ MI – poprosił Blady Król, ale w owym błaganiu nie było prawdziwej prośby. – POMÓŻ MI UMRZEĆ. GIŃ.

Osłabiony Myrton przechylił się do tyłu i przewrócił na plecy. Czy przez moment zobaczył swoją matkę? Nie był tego pewien. Czy Bladość trzymała ją za gardło?

– POMÓŻ MI – powtórzył Blady Król. I chyba wtedy do Myrtona dotarł absurd całej tej sytuacji.

Nie miał najmniejszych szans, to pewne. A tak w niego wierzyli... Andy, Lew, Trójkąt... i Monsieur. Dlaczego pomyślał o nim? I to właśnie teraz? Ach, tak. Mechanik spytał go o to, co jest w Głębi. A on powiedział mu, że bajki. Fasada i plagowe widma.

T minus dwadzieścia.

Potwór nachylił się nad nim. Następne uderzenie miało być ostatnim, więc nie śpieszył się. Otworzył usta, lecz nie powtórzył już swego ponurego przesłania. Słowo POMÓŻ zamarło mu na wargach. Istota niepewnie cofnęła się, bo leżący przed nią, przygnieciony mocą Bladości człowiek zaczął się śmiać.

– Chyba jaja sobie robisz – zachichotał Myrton Grunwald.




– Mamy ślizg – poinformował Harpago 2.0 wyświetlony w Sercu „Wstążki”. Siedzący na swoim stanowisku Tansky kiwnął lekko głową. – T minus siedemnaście. T minus szesnaście.

– Pożegnaj ich ode mnie, doktorku – mruknął Hub. Dokądkolwiek lecieli, wątpił, by był tam utrzymujący go przy życiu zimny snop. – I zaopiekuj się „Wstążką”.

– Nie ma sprawy. T minus trzynaście.

– To już... – oznajmiła Pin Wise, odsuwając ręce od przyrządów, tak jak większość obecnych we flocie Nowego Zjednoczenia ludzi, Obcych i Maszyn.

– Wiem – powiedziała cicho Erin Hakl.

– T minus dziesięć... uwaga! – syknęło znienacka widmo Harpago Jonesa. – Aktywacja megastatku Bladości!

– Zorientował się... – wyszeptała Pin.




Blady Król nagle pojął, że coś go ominęło. Nachylił się raz jeszcze nad owym denerwującym fragmentem istnienia, ucieleśnieniem imprintu, i bez zbędnych ceregieli uderzył go prosto w serce. Uśmiech zamarł Myrtonowi na wargach. Zaczął się szarpać, wciąż trzymając w dłoni swą flotę, lecz Bladość odwróciła już wzrok, patrząc poza Głębię.

Nie było już czasu, by aktywować grimy, ereby czy Widma. Ta opcja została stracona. Pozostawała Agonia... zwłaszcza że cała uciekająca flota skupiła się w jednym miejscu – centralnym sektorze zero Nova Velorum. Wystarczyło oddać tylko jeden strzał i wszystko będzie skończone.

Bladość skupiła wolę i Agonia zadrżała od gromadzonej mocy. Na kamiennej powierzchni upiornego okrętu zapłonęło blade, martwe światło, biorąc na celownik resztki istnienia w Wypalonej Galaktyce. Migoczące, półwidmowe statki nie miały szans na ucieczkę.

T minus osiem. T minus siedem. T minus sześć.

Bladość otworzyła usta, by wydać ostatni rozkaz. I poczuła szarpnięcie. Odwróciła się, patrząc z niedowierzaniem na Grunwalda, który resztką sił ciągnął za okrywający ją całun.

– Chwileczkę... – wychrypiał Myrton. – Miało być chyba wspólne umieranie, co nie?

Blady Król zawył z wściekłości. Potworny jęk przeleciał po Agonii i Głębi niczym ostatnie rzężące tchnienie miliarda umierających gardeł. Nachylił się nad marnym człowieczkiem, sprawiając, że ponownie dotknęła go nicość. A potem odwrócił się i uderzył. Ale na ten cios było już za późno.

Flota Nowego Zjednoczenia zniknęła, a Myrton Grunwald stał się nic nieznaczącą, martwą powłoką. On także uciekł Bladości – i to na dobre.




Polecieli ku gwiazdom.

Z początku pędzili po powierzchni Głębi w zawrotnym, szalonym tempie, prowadzeni przez „Czarną Wstęgę”, „Legatusa” i Twór Obcych. Potem – gdy za widmowymi, rozedrganymi statkami została ciemna Wypalona Galaktyka – przez krótką chwilę zaistnieli razem w międzygalaktycznej przestrzeni. A następnie rozdzielili się na trzy odrębne, srebrne smugi światła.

Ocalała flota Konsensusu uleciała ku galaktyce Trójkąta, widzianej przez Kayta Telsesa niczym srebrny poblask – zapowiedź nowego świata Obcych i ludzi... a konkretnie obiecanej załogi „Płomienia”. Stary kapitan oparł delikatnie rękę o wpatrzonego w skupisko gwiazd Aro, myśląc o starych przyjaciołach i o dawno zasłużonej emeryturze.

To, co zostało z floty Nowych Maszyn, pędziło ku galaktyce Lwa, oglądanej przez Lorę oraz nadal wystraszoną Susie Winter, Toma Krzywika i Lorda – jedynych ludzi, których przeznaczenie połączyło z losem Nowych Maszyn. Z taką samą obawą patrzyła w Emitery Danych także Fibonaccia – pierwsza kompletnie wyzwolona z maszynowych ograniczeń nastoletnia, zakochana Czwórka. Podobnie jak ona – choć ze zdumieniem – wpatrywał się we Lwa Strips Walter Dinge, którego Flota Ujemność – a także wszystkie obecne w armadzie Nowego Zjednoczenia okręty cyborgów – została przydzielona do floty Nowych Maszyn. Ale w światła nowej galaktyki nie wpatrywali się jedynie ludzie, Stripsowie czy Byty Maszynowe. Patrzył w nie i surogat Piecky Tip, który – choć jeszcze tego nie wiedział – miał zapoczątkować zupełnie nowy rodzaj istot, różniących się zarówno od swego biologicznego, jak i mechanicznego pierwowzoru.

Jako ostatnia ku Andromedzie poleciała Flotylla Grunwalda razem z tymi z Wolnych Sztucznych Inteligencji, które zdecydowały się pozostawić swe kopie na statkach ludzi. Uciekającym towarzyszyła zaledwie garstka Maszyn podstawowych stopni. Ale nie to było zaskakujące, a fakt, że z całej owej zbieraniny zniknęły statki Zbioru czy Despectum porwane wcześniej przez Myrtona – zupełnie jakby coś zabrało je i ukryło, w myśl sobie tylko znanych planów... W przyszłości dało to początek legendom o Wielkim Odrzuceniu i spodziewanym drugim Powrocie Tych, Którzy Odeszli.

Ale na razie nie miało to znaczenia.

Nie dla patrzących w gwiazdy Misterie Artez i Alais Tyhne. Nie dla zszokowanego rozwojem sytuacji admirała Valtiriego Venta. Nie dla Amy Tert, astrolokatorki Łakomej, diakona Straży Granicznej Leona czy Toca Trinka. I nie dla puszczającej powoli uchwyty skokowca Erin Hakl.

– Erin... – zaczęła powoli Pin, ale Hakl pokręciła głową. Wstała od konsoli nawigacyjnej.

– Dasz sobie radę – powiedziała do Wise. – Ja... chciałabym na chwilę zostać sama.

– Ale...

– Ja się tym zajmę – ogłosił wyświetlony niespodziewanie doktor Harpago, który ku niejakiemu zaskoczeniu zebranych wskoczył w swój stary, wypielęgnowany kombinezon, rezygnując z klanowych szat. – Sums? Możesz już wyjść ze zbrojeniówki. Należy ci się zakrapiany procentem fluid. Pin, mamy coś w systemie. Ustawiło nam układ w jednym z Ramion Andromedy. Zapewne miejsce docelowe. Toc, mógłbyś w tym pomóc?

– Tak... ja...

– To pomóż – ogłosiło nieco zgrzytliwie holo. Ale Hakl już go nie słyszała. Wsłuchiwała się w cichy szept łącza personalowego.

– Pośpiesz się... – wychrypiał jej cicho Hub Tansky. – Harpago na razie ich zajmie, ale zaraz się wyłączymy...

– Już... – szepnęła, kierując kroki do kajuty kapitańskiej. Po chwili stanęła przed nią, tak jak wiele razy wcześniej, i pozwoliła, by drzwi wsunęły się w bok ściany. Przestąpiła próg.

Pośrodku stał wyświetlony przez system Myrton Grunwald.

Jego postać nie do końca przypominała holo. Wyglądała raczej na utkaną z migotliwego blasku, ale Erin wiedziała, że to projekcja. Ostatni zryw imprintu, który – podobnie jak Tansky’ego gasnący zimny snop – trzymał go jeszcze przy życiu.

– Przepraszam, Erin... – powiedział. Podeszła bliżej i wyciągnęła rękę, ale dotknęła jedynie światła.

– To nie twoja wina – odpowiedziała łamiącym się, słabym głosem.

– Kocham cię.

– Tak... – wyznała cicho. – Och, Myrton...

– Proszę, nie płacz... – powiedział. – Wiesz przecież, że zawsze tu będę. Może jako wspomnienie... powidok programu, ale zostanę.

– Nie mów tak...

– Poczekaj – szepnął. – Zbliż się. Tansky?

– Go...gotowy... – doleciało słabnącym głosem z Serca.

– Tak jak mówiliśmy, chłopie.

– Tak jak mówiliśmy – zgodził się komputerowiec. – Kapitanie? Chciałem ci...

– Nie trzeba, Hub. Nie między przyjaciółmi – powiedział Myrton, ale w odpowiedzi doleciał ich tylko cichnący chichot odchodzącego komputerowca.

– O czym mówiliście? – spytała niepewnie Erin, ale Grunwald uśmiechnął się lekko i nagle zrozumiała.

Minęła szybkim krokiem wyświetlone holo i usiadła za stołem kapitańskim. A potem szybko podpięła się personalem pod porty dostępowe statku.

Trwało to długo, ale nie liczyła czasu. A gdy „Czarna Wstęga” ostygła i przemieniła się we „Wstążkę” tuż nad nowym światem ludzi, Erin Hakl odłączyła kable, nareszcie rozumiejąc, co znaczy zachować w sobie miłość. Co znaczy w pełni zaufać. I – po raz pierwszy, choć nie ostatni – zimprintować swój własny skokowiec.





Głębia

Całe Spiritum – Gniazdo Zbioru – spowijała cisza.

Przychodziła tu teraz rzadko, ledwo pamiętając, kim była. Jej nieistniejąca postać zgasła, ustępując miejsca Andromedzie – przyszłości ludzi. Do Gniazda ciągnął ją jednak sentyment – bądź co bądź była niegdyś Andy, Lwem i Trójkątem – a także zachowane ciała Zbioru, podrzucone dawno temu przez Natriuma Ybessena Gatlarka. Zastanawiała się niekiedy, co z nimi zrobić... ale wszystko wskazywało na to, że owo zastanawianie się nieco potrwa. Patrzyła więc na nie z lekkim rozbawieniem, wspominając pierwszego transgresa. Ale była to tylko nostalgia. Miała w końcu co innego do roboty. Była nową potencjalnością – wypełnioną życiem Laniakeą, jak każda nowa Potęga kryjącą się w możliwości zaistnienia.

Jej decyzji o pozostawieniu Gniazda Zbioru nie rozumiał Herkules – kolejna Potęga, będąca potencjalnością żywej i równie wielkiej jak ona supergromady galaktyk.

– I po co ci to? – pytał, z wyraźnym zniechęceniem zerkając na zestazowane ciała sekty. – Wysłanie Despectum z Kirke przez Andy mogę jeszcze zrozumieć. Ale trzymać tu jakąś sektę? I ściągać resztę Zbioru? Przesadzasz, Lanio.

– Chcieli osiągnąć duchową transgresję – przypomniała. – Trudno wymyślić do tego lepsze miejsce niż tutaj.

– W stazie? – prychnął. Ale piękna, utkana ze światła kobieta wzruszyła ramionami. I uśmiechnęła się jak mała, radosna dziewczynka.

– Niech ci będzie... – żachnął się Herkules. – Nie wiem tylko, po co ci tamten... – Wskazał na leżące zestazowane ciało różniące się nieco od innych, bo złożone w kokonie srebrnego blasku. – Nie za dużo tych zamrożonych istnień?

– Nie – odparła. – Wiesz przecież, co się stanie. Za miliardy lat galaktyka Andromedy zderzy się z Wypaloną Galaktyką. A wtedy znowu możemy potrzebować Myrtona Grunwalda.

Warszawa, 03.01.2018


KONIEC TOMU CZWARTEGO

OSTATNIEGO





Popatrzcie tylko na mnie.

Jestem ledwo żywy. Puszczam uchwyty sterujące wysłużonego skokowca. Zerkam kątem oka na dane z Kryształu Galaktycznego, by sprawdzić, czy udało mi się dolecieć. Tak, wszystko się zgadza. Wyłączam systemy i drżącą ręką sięgam po butelkę z migdałową whisky.

Moja flota jest wykończona, ale szczęśliwa. Ostrzał rzeczywistości był ciężki. Przed największymi ciosami osłonili mnie żona i syn. Przed pozostałymi – brat i przyjaciele. Nawet kot się dołożył. Co nie zmienia faktu, że ten ostatni lot omal nie przyprawił mnie o chorobę pogłębinową.

Chciałbym im podziękować. Mai i Kryspinowi, bez których nigdy nie skończyłbym tego ostatniego tomu i – w gruncie rzeczy – całej sagi. Dedykując go tym dwóm najważniejszym w moim życiu osobom, dedykuję im całą Głębię. Kochani, bez Was nie dałbym rady. Serio. Nie miałbym najmniejszych szans, by to skończyć. I Kryspin – dzięki za koncepcję związaną z okładką czwartego tomu!

Jak zwykle dziękuję całej flocie Fabryki Słów. Admirałom Erykowi Górskiemu i Robertowi Łakucie. I reszcie nieocenionego zespołu: Urszuli Słoneckiej, Agnieszce Kimbar, Luizie Kwiatkowskiej, Magdalenie Marciniak i Szymonowi Wójciakowi. Dziękuję Michałowi Cetnarowskiemu – mojemu najlepszemu na świecie Redaktorowi. Dziękuję Agnieszce Pawlikowskiej zajmującej się korektą. A także Joannie Orłowskiej za opiekę nad projektem i – jak zwykle – Konradowi Kućmińskiemu za cudowną oprawę graficzną.

To ostatni tom, zatem pozwoliłem sobie nieco zaszaleć i dołączyłem sporo osób do tak zwanych głębinowców. Niektórym zmieniłem nieco imiona i nazwiska, ale część zachowałem w oryginale. I tak znajdziecie tu (kolejność przypadkowa) Julię Łakomą na stanowisku astrolokatorki niszczyciela „Pieszczota” i Artura Olchowego jako kapitana fregaty „Świnka”. Łukasza Gniazdowskiego jako porucznika na „Rozjemcy” i Wojciecha Gnypa jako Stripsa o specyfikacji Gnyp na krążowniku „Jehannam”. Hugo Hankusa jako dowódcę niszczyciela „Szpon” i Sylwestra Pietrzaka jako komputerowca Sylva na „Rozjemcy”. Wśród głębinowców pojawia się także Dariusz Bushi Ulfig jako generał Bushi Ulfig na superkrążowniku „Dyscyplina”, a także Kamil Muzyka jako Camil Musique – udziałowiec Zjednoczonych Fabryk Kosmicznych Astysa Korela. Równie ważną rolę pełni małżeństwo Trittów – Marcina i Marioli. Marcin stał się Martinem na „Słonecznej Pannie”, a jego urocza małżonka – pracującym tam komputerowcem. Wspólnie mogą przybić sobie piątkę z Tomem Ravinem – pierwszym pilotem na tym statku, czyli Tomaszem Rawińskim. Tuż obok leci także Filus Wsowski na niszczycielu „Tren Błękitu” – czyli Filip Wesołowski, którego syn Edus (Edward) dowodzi eskadrą skokowców.

Do głębinowców dołączyli też ludzie, którzy wsparli mnie w mojej pracy. I tak pojawia się tu Malwina Mieczkowska jako Malwa ze skokowca „Kaktus”, która pomogła mi przy tworzeniu internetowej wiki związanej z Głębią – Głębiopedii. W ten sposób w książce zaistniał też Mariusz Morawski jako kapitan fregaty „Zipp” czy Panocek Skejwen (pisowania oryginalna) jako dowódca „Turbo Śmiga”. Plus niespodzianka – za projekt Katedry Strażników Granicy odpowiedzialny jest Karol Michalik; Katedra to jego dzieło i to on jest jej architektem, warto o tym fakcie wspomnieć i podziękować mu za włożoną pracę. Do tej dzielnej grupy dołącza również Mateusz Kuć jako steward admirała Josepha Stunta na „Fionie” – w zamian za wygraną w maleńkim, nieoficjalnym konkursie na Facebooku.

Bardzo spodobała mi się idea wspierania Amelii Włudeckiej – dziewczynki, która pojawia się od jakiegoś czasu w polskiej fantastyce, choćby w serii komiksowej Amelia i Mozaika – zagadkowy chromosom 20. Zainteresowanych jej historią odsyłam do strony http://www.dla-amelki.pl, a samą Amelię witam serdecznie w Głębi jako głębinówkę Amelię Wu.

Jeśli chodzi o Eryka Górskiego – życzę powodzenia w jego odnalezieniu w Głębi; pozwoliłem go sobie ukryć w niej już jakiś czas temu. Dlaczego Flota Rapax nazywa się tak, a nie inaczej – pytajcie Roberta Łakutę. A jeśli zmęczą was już zagadki, spotkajcie się z Szymonem Wójciakiem w Katedrze... a dokładniej spytajcie jego alter ego, czyli Strażnika Parseca... lub wybierzcie się w kosmos dowodzonym przez kapitan Sunshine (Ulę Słonecką) pirackim niszczycielem „Agentka” przy wsparciu myśliwców głębinowych pilotowanych przez Agę (Agnieszkę Kimbar), Madę (Magdalenę Marciniak) i Lui (Luizę Kwiatkowską). To świetne pilotki, nie radzę więc z nimi zaczynać, chyba że chcecie oberwać z działa plazmowego...

No dobrze.

Starczy już dygresji. To w końcu pożegnanie. Choć może nie do końca. Opowiadanie z Głębi znajdziecie choćby w zbiorze Idiota skończony Fabryki Słów. Ale ja już ląduję. Powoli wyłączam systemy nawigacyjne skokowca i wygaszam rdzeń. Ustawiam adres docelowy na mój fanpage z Facebooka: Marcin Podlewski Wklepuje. Opróżniam ostatni pojemnik z Białą Pleśnią. Schodzę po trapie, zostawiając za sobą stazo-nawigację i srebro odległych gwiazd.

Dziękuję Ci, że mną poleciałeś, mój Czytelniku.

Do zobaczenia.

Marcin Podlewski





Copyright © by Marcin Podlewski

Copyright © by Fabryka Słów sp. z o.o., Lublin 2018

Wydanie I

ISBN 978-83-7964-335-6

Wszelkie prawa zastrzeżone

All rights reserved

Książka ani żadna jej część nie może być przedrukowywana ani w jakikolwiek inny sposób reprodukowana czy powielana mechanicznie, fotooptycznie, zapisywana elektronicznie lub magnetycznie, ani odczytywana w środkach publicznego przekazu bez pisemnej zgody wydawcy.

Projekt i adiustacja autorska wydania Eryk Górski, Robert Łakuta

Grafika na okładce Dark Crayon

Projekt okładki black gear Paweł Zaręba

Redakcja Michał Cetnarowski

Korekta Agnieszka Pawlikowska

Skład oraz opracowanie okładki „Grafficon” Konrad Kućmiński

Skład wersji elektronicznej pan@drewnianyrower.com

Sprzedaż internetowa





Zamówienia hurtowe

Firma Księgarska Olesiejuk sp. z o.o. sp.j.

05-850 Ożarów Mazowiecki, ul. Poznańska 91

tel./faks: 22 721 30 00

www.olesiejuk.pl, e-mail: hurt@olesiejuk.pl



Wydawnictwo

Fabryka Słów sp. z o.o.

20-834 Lublin, ul. Irysowa 25a

tel.: 81 524 08 88, faks: 81 524 08 91

www.fabrykaslow.com.pl

e-mail: biuro@fabrykaslow.com.pl

www.facebook.com/fabryka





