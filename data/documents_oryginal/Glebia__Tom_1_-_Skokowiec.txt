Spis treści

Karta tytułowa

Cykl GŁĘBIA

Część pierwsza – Czarna Wstęga 1. Zbieranina

2. Inwigilacja

3. Niespodzianka

4. Sonda

5. Zaufanie

6. Plany

7. Pytania

8. Spotkania

9. Konflikt

10. Lęk

11. Widmo



Część druga – Maszyna 1. Plaga

2. Wyliczenia

3. Tester

4. Promień

5. Nadzieja

6. Pulsacja

7. Flota

8. Zdrada

9. Impas

10. Zbiórka

11. Książę



Część trzecia – Głębia 1. „Smoczyca”

2. Wsparcie

3. Jared

4. Spięcie

5. Przejęcie

6. Rozpacz

7. Imprint

8. Potyczka

9. Jedność

10. Struktura

11. Dziura



Witaj, galaktyko, czyli podziękowania

Marcin Podlewski

Fabryczna Zona

Karta redakcyjna

Okładka





Cykl GŁĘBIA:


Skokowiec

Powrót (w przygotowaniu)





We’re thirty thousand light years from galactic central point

We go ‘round every two hundred million years

And our galaxy is only one of millions of billions

In this amazing and expanding universe


The universe itself keeps on expanding and expanding

In all of the directions it can whizz

As fast as it can go, the speed of light, you know

Twelve million miles a minute and that’s the fastest speed there is


So remember, when you’re feeling very small and insecure

How amazingly unlikely is your birth

And pray that there’s intelligent life somewhere up in space

‘Cause there’s bugger all down here on Earth


Monty Python, Galaxy Song, słowa i muzyka Eric Idle & John Du Prez





Celem każdego Programu jest realizacja.


Kodeks Maszynowy, Paragraf Pierwszy





Dokument chroniony elektronicznym znakiem wodnym





Statek był stary, szarobłękitny i stanowczo za duży. Brakowało mu kilku ton, by uznać go za pełnoprawną fregatę. Lecąc przez próżnię, musiał wyglądać pięknie, błyskając żółtymi plamkami pozycyjnych świateł i błękitem bulwiastych dysz plujących energią rdzenia. Nieco podpity Myrton Grunwald oglądał go ze wszystkich stron i nie mógł dojrzeć jakichś drastycznych wad. Ot, lekko porysowany kadłub, komputery do odświeżenia, a w jednej z kwater śmierdziało.

– Co tak drogo? – spytał handlarza, nerwowego niskiego człowieczka łażącego za nim krok w krok i zacierającego małe, chropowate łapki. Drogo akurat nie było, ale handel bądź co bądź przypominał taniec i warto było stanąć partnerowi na odcisk. – Czy to prawda, co o nim mówią? – strzelił w przypływie alkoholowego natchnienia. Co mówili o statku i czy w ogóle mówili, nie miał pojęcia, ale nie zaszkodziło spróbować.

– Wszystko nieprawda, bzdury – zdenerwował się człowieczek. – Statek nie jest nawiedzony!

Nawiedzony! To było to. Myrton kucnął przy fotelach stazowych w sterowni i z wyćwiczonym niesmakiem pociągnął za jedną z podających narkotyk rurek.

– W statkach szumi – rozpędził się człowieczek. – Wie pan. Stare zbitki energetyczne. A i klop potrafi zabulgotać. A wtedy ludzie zaczynają mówić. Same głupoty. Jeden po pijaku zobaczy zmarłą matkę wychodzącą ze sracza, a inny wierzy, że konsola sterująca przekazuje mu jakieś sygnały, a potem się zaczyna. „Statek jest nawiedzony”, mówią. „Duchy przestawiają krzesła w mesie”. To wszystko z nudów.

Myrton nie słuchał. Nie wierzył w duchy, ale jeśli pomogłoby to zbić cenę, gotów był uwierzyć w całe ich stado wysmarowane ektoplazmą. Handlarz żądał dwóch milionów jedów – jednostek w kredycie Zjednoczenia, z czego dziesięciu procent wpłaty własnej. Myrton miał pięćset tysięcy z groszami. Wszystkie oszczędności, ostatnie zarobki i to, co dostał za części po „Smoczycy”, musiało mu więc wystarczyć na wpłatę, przeróbki i wgranie oprogramowania. Z szybkich rachunków wynikało, że powinno mu zostać około stu tysięcy, czyli minimalna kwota, która powinna trafiać na konto handlarza co standardowy błękitny miesiąc, aż do uiszczenia pełnej opłaty z dwunastoprocentowym narzutem manipulacyjnym.

Makabra.

Statek kosztował tyle, co ekskluzywny apartament na Błękicie – planecie-stolicy Zjednoczenia.

– Broń? – spytał, drapiąc się po brodzie. Handlarz widocznie się rozpromienił.

– Laser z opcją górniczą, dwa działa turbinowe, plazma i ściągacz. Plazma jest uszkodzona, tak samo jak jedna z turbinówek, ale do naprawienia. Ściągacz działa bez zarzutu, laser tak samo. Piękna broń! Poprzedni właściciel wprowadził własne... modyfikacje, także do stazo-nawigacji, ale wszystko jest legalne!

– Poprzedni właściciel... A jak ta ślicznotka nazywała się przed restartem rejestracyjnym? – spytał Myrton, zerkając czujnie na miejsce, w którym powinna tkwić stalowa płytka z wygrawerowaną nazwą. Nie było jej. Handlarz zamachał łapkami.

– Myśli pan, że pamiętam? Skąd mam...

– Nie szkodzi. – Myrton niedbale zamachał butelką wypełnioną do połowy migdałową whisky. – Zaraz sam nam powie. Zrobimy tylko małe czary-mary w rejestrze dziennika pokładowego – rzucił, klepiąc już we włącznik głównego komputera i tańcząc palcami po zakurzonej klawiaturze. System zaszemrał, a potem zaterkotał.

– Nie może pan! – wypiszczał handlarz, ale na protesty było za późno.

– Gotowe – powiedział Myrton, naciskając klawisz wywołania, i na nieco wypukłym ekranie pojawiło się logo statku: falista, czarna linia na tle zimnych gwiazd i nazwa, wybita grubymi, białymi wersalikami.

CZARNA WSTĘGA.

– „Czarna Wstęga” – wyszeptał Grunwald. – Ślicznie.

O „Czarnej Wstędze” krążyły legendy. Pechowy statek, statek Widmo, statek zabójca. Podobno zagubił się w Głębi – zagadkowej niby-przestrzeni, przez którą trzeba było przelecieć, jeśli chciało się pokonać gigantyczne kosmiczne odległości – a kiedy wrócił, cała załoga była odpięta od rurek podających stazę. Wszyscy naturalnie zginęli. Przez Głębię należało przelatywać, będąc pod wpływem stazy, inaczej popadało się w szaleństwo brutalnie defragmentujące ścieżki mózgowe. Zawsze kończyło się to śmiercią. Nikt nie potrafił przeżyć świadomego skoku głębinowego – powikłania były zbyt drastyczne. Ale na tym nie kończyła się historia „Czarnej Wstęgi”.

To, że statek zagubił się w Głębi, nie było niczym wyjątkowym. Podobne sytuacje zdarzały się często – czy to wskutek awarii napędu głębinowego, czy przez błędne koordynaty wprowadzone przez astrolokatora. Ale „Czarna Wstęga” powróciła z Głębi jedynie połowicznie. Jej struktura stała się częściowo widmowa i rozedrgana. Statek pojawiał się i znikał z załogą uwięzioną na pokładzie, zyskując miano jednego z Widm – nie do końca materialnych niewolników Głębi.

Działo się tak do czasu, gdy „Czarna Wstęga” wyszła z Głębi po raz ostatni – gdzieś w Ramieniu Perseusza – tym razem w pełni materialna i kompletnie martwa.

Odnaleziony cudem statek wyczyszczono, zaktualizowano programy i przebadano po ostatnią śrubkę wedle procedur stosowanych w całym Zjednoczeniu. A następnie, nie znajdując niczego podejrzanego, pchnięto na wolny rynek. Tam zakupił go niejaki Proklis czy Moklis – Myrton nie pamiętał – i wykombinował sobie, że zajmie się szmuglowaniem broni dla niewielkich księstewek w Systemach Zewnętrznych, tuż przed Granicą Galaktyczną. Proklisomoklis zamontował na statku tysiące zabezpieczeń i nielegalną broń – krążyły plotki o czymś biologicznym podpadającym pod Konwencję Estafory na temat terroryzmu wirusowego – a potem, jak to często bywa, pokłócił się z załogą o zyski. Jeden z bardziej energicznych podwładnych wbił mu w gardło nóż od sera, a ponieważ paranoiczny handlarz pozakładał blokady na systemy komputerowe, w krótkim czasie okazało się, że zabicie go nie było najmądrzejszym pomysłem. I tak statek został odnaleziony po raz drugi – po jakimś błękitnym roku, z drugim zestawem trupów na pokładzie. Zjednoczenie, nie przejmując się złą sławą „Czarnej Wstęgi”, oczyściło pojazd po raz kolejny i puściło go na wolny rynek. A wtedy przejęli go Elohim.

W Wypalonej Galaktyce, od tysięcy lat pozbawionej obcych ras, Elohim byli dziwacznym ewenementem chorobliwie stęsknionym za legendarną „obcością”. Z początku funkcjonowali jako zwykła ludzka sekta kultywująca historię „odrzuconych ksenobraci”, by wreszcie dorwać się do nielegalnych genotransformatorów i za ich pomocą przekonwertować się cieleśnie i psychicznie.

Obsesja związana z przekształcaniem ciała, charakterystyczna dla kilku ludzkich odłamów rasowych, nie była niczym nowym. Sekta Elohim, tak jak Zbiór czy Stripsowie, tęskniła za prawdziwymi Obcymi. Ale tylko Elohim osiągnęli tak wysoki poziom obcości. Z pomocą konwersji udało się im tak wykoślawić umysł, że ich sposób rozumowania i postępowania wydawał się naprawdę odmienny. I to właśnie oni zapaskudzili „Czarną Wstęgę” do końca – mało kto bowiem był zainteresowany byłym Widmem, należącym do na wpół obłąkanych Elohim instalujących na swoich statkach artefakty po Obcych – choćby po Ynzedrymach – czy innych kseno z legend rozgrywających się jeszcze przed Wojną Maszynową.

– Skąd ją masz? – spytał Grunwald. Handlarz zamrugał oczkami.

– Nie rozumiem...

– Dobrze rozumiesz. Ten statek śmierdzi. Pluję na duchy, ale ten skokowiec należał do Elohim – Myrton popukał palcami na klawiaturze – przez ponad siedem błękitnych lat. Jakim cudem znalazł się na tej zapyziałej planetce, co?

– Nie musi pan kupować – zaperzył się handlarz.

– Ale bardzo będziesz chciał, żebym go kupił, i to za niską cenę – odparł spokojnie Myrton, upijając łyk whisky i bezceremonialnie wyciągając butelkę w stronę handlarza. Człowieczek pokręcił z niesmakiem główką i zapadł się jakby w sobie, patrząc na Grunwalda z wyraźnym przestrachem. – Bo zamierzam powiedzieć, jaki skarb tu próbowałeś mi opchnąć, i wtedy nieprędko ubijesz jakiś sympatyczny interes. Większość poelohimskich statków jest wyposażona w artefakty kseno, które mało kto potrafi naprawić, jeśli zdechną. Gdybym był na tyle szalony, żeby kupować były statek Widmo, to czeka mnie wycieczka do Elohim – i to prędzej niż później. A może tego nie zrobię? – Myrton wzruszył teatralnie ramionami i podrapał się z udawanym namysłem po źle ogolonej brodzie. – Po prostu wrzucę informację, co tu trzymasz, w Strumień, a wtedy staniesz się sławny w każdym zakątku Wypalonej Galaktyki. Chyba – pozwolił sobie na dramatyczną pauzę – że dogadamy się co do zniżki.

– Nie może pan...! To wielki, piękny statek! Kosmiczny jacht! Świetnie wyposażone kabiny! To w zasadzie fregata! Ma prawie fregatowy tonaż!

– Połowa ceny. Dziewięćset tysięcy jedów.

– To cena za dobrej jakości transportowiec, nie za taki frachtowiec!

– To nie frachtowiec. Frachtowce są większe. W sumie mogą być dowolnie wielkie. A to? Plaga wie, co to jest. Spory skokowiec i tyle.

– I dziewięćset to nie jest połowa!

– Jestem kiepski z matematyki – przyznał Myrton.

I właśnie tak kupił „Wstążkę”.




Port na Brunatnej Elsie był taki jak cała planeta – brudny, podniszczony i brązowy. Statki stojące na pasach startowych były trzy: gruby, beczkowaty transportowiec z godłem Wielkiego Księstwa Plitz; smukła jednostka „Logan 9”, będąca najprawdopodobniej myśliwcem dalekiego zasięgu niesprecyzowanej kasty militarnej; i wreszcie sama okazała „Czarna Wstęga”, która już niebawem miała zostać przechrzczona na „Wstążkę”. Mechanicy portowi kończyli właśnie na niej pracę – nowe oprogramowanie, częściowo skopiowane ze „Smoczycy”, wcześniejszego statku Myrtona, i zmodyfikowane przez specjalistów Klanu Naukowego za niebagatelną kwotę dwustu tysięcy jedów wgrywało się przez trzy ostatnie dni, przechodząc kolejne fazy testów. Magazynowe luki były otwarte – portowy, ruchomy dźwigar, sterowany przez jednego z mechaników, pakował do środka wielkie czarne skrzynie pełne bogatych w proteiny porostów.

Spotkali go pod statkiem, opartego o jedną z podprowadzonych pod niego drabinek.

– Witam serdecznie. Jeśli ktoś mnie jeszcze nie zna... nazywam się Myrton Grunwald i jestem alkoholikiem – powitał ich lekko zachrypniętym głosem. Wyglądał nieco niechlujnie: niczym niedogolony aktorzyna ze średniowiecznego, czarno-białego płaskofilmu. Przystojny, ale twarz miał ani młodą, ani starą, z łapkami zmarszczek przy kącikach oczu. Całości dopełniały potargane, czarne włosy. – Nie, chwileczkę... to inne spotkanie. Nazywam się Myrton Grunwald i jestem waszym kapitanem. A to – wskazał na statek i nonszalanckim gestem oblał kadłub odrobiną pieniącego się szampana – „Wstążka”. Zapraszam.

To „Wstążka”, a to błazen, pomyślała pierwsza pilot, Erin Hakl. Wygląda, jakby dopiero się obudził, stwierdziła. Dopiero co odtajał po wyjęciu z lodówki. A zresztą... jakie to ma znaczenie?

Była zmęczona.

Ostatni dzień przed planowanym osiągnięciem orbity spędziła w towarzystwie kilku poznanych na Brunatnej Elsie przyjaciół, którzy napompowali ją litrami taniej, produkowanej tu wódki. Brunatna Elsie słynęła z produkcji wódki, żyta, brunatnych porostów odkrytych przez niejaką Elsie Nimhoffen, podzespołów do niedrogich gadżetów elektronicznych i cuchnącej szczynami wełny.

– To ten? – spytała dziwnie wystraszonym głosem Pinsleep Wise, astrolokator. – Ten statek?

– Tak – potwierdził Hub Tansky ubrany w swój postrzępiony kombinezon komputerowy, pełen pocerowanych kieszeni, szlufek i mikrozłączy. Wyglądał w nim na jeszcze chudszego niż zwykle i Erin zdążyła mu nadać przezwisko „Drakula”; istotnie, pasowało do niego jak ulał. – Modyfikowana jednostka transportowa, ale ma nieco większy, jak widzę, tonaż – wyjaśnił komputerowiec. – Zapewne na podzespołach artefaktowych... A komputronikę ma pewnie generacji trzeciej. Takie stateczki nazywano skokowcami rodzinnymi, bo w odróżnieniu od zwykle jednoosobowych, w większości zautomatyzowanych i mniejszych skokowców były, cóż, większe i stanowiły odpowiednik domu dla jakiejś zwariowanej gwiezdnej rodzinki.

– Nie podoba mi się. Jest jakiś... zimny.

– Jeszcze go rozgrzejemy, kochaniutka – rzucił otyły mechanik pokładowy Monsieur, mocujący się z torbą na platformie transportowej, na której zrzucili swoje pakunki, a dokładniej, całe swoje życie. – Tak samo, jak twoją...

– Cicho bądź, Monsieur. – Hakl zdążyła już nieco polubić drobną Wise, choć, jak uznała, zakopanej w astromapach dziewczynie rzeczywiście przydałoby się mocne klepnięcie w wystraszony tyłek. – Uważaj, tam są płytki pamięciowe z drogimi symulacjami. Jeśli potłuczesz, odkupisz.

– Jak sobie życzysz, księżniczko.

Na pokład wchodzili bez pośpiechu, przekazując część klamotów zatrudnionym przez Grunwalda tragarzom. Połączony ze śluzą trap prowadził ich w głąb pokładu środkowego, na którym znajdowała się mesa i nieduże kwatery z mikrołazienkami. Było ich dziewięć, ale tylko sześć mniejszych zostało otwartych i czekało na ich przybycie. Zamknięta średnia kajuta miała pełnić rolę pokoju gościnnego przeznaczonego do transportu turystów, a dwie większe były kwaterami kapitana i gabinetem doktora Harpago, który – na polecenie Myrtona – wyszukał ich kontrakty ze Strumienia za pomocą zagnieżdżonego w osobistym personalu PsychoCyfra.

– To jest naprawdę prawie wielkości fregaty – mruknęła Erin, oglądając z zainteresowaniem umieszczone obok kwater klaustrofobiczne kapsuły ratunkowe. – Nieźle ktoś przekombinował.

– Statek był przerobiony – oznajmił Monsieur, koszmarnie ziewając. Nikomu nie powiedział, jak spędził ostatnią noc, ale było pewne, że nie spał. – I to chyba niejednokrotnie. Wcześniejszy armator musiał nieźle dać w łapę kontrolnym ze Zjednoczenia. To istotnie prawie fregatowy tonaż, więc i opłaty powinny być większe. Był też przemalowany. Tu i tu – wskazał na fragmenty burty – widać czarną farbę.

– Czarny? – zdziwiła się Hakl. – Tak jak statki Strażników Granicy? Chyba jest jakiś edykt, który tego zabrania?

– A Serce? – spytał Tansky.

– Na pokładzie głównym. – Myrton Grunwald wyrósł tuż przy nich, roztaczając dookoła słabą woń alkoholu. – Panie Hub – zwrócił się do Tansky’ego, który w zamyśleniu oblizywał spierzchnięte wargi – zapewne chce pan zerknąć na Serce?

– Pokój komputerowy?

– Dokładnie. Standard sprzężony z napędem głębinowym i samym rdzeniem. Zostanie uruchomiony, gdy Klan Naukowy skończy wgrywać oprogramowanie. Wejście będę miał ja, pan i doktor Harpago. Na razie. – Myrton uśmiechnął się, demonstrując garnitur o dziwo białych zębów. Jak perełki, pomyślała Hakl, w sam raz do holoreklamy. – Co do reszty... kto chce, może sobie zaklepać kwatery. Moja i doktora jest już, oczywiście, zajęta. – Grunwald zamachał ręką w niesprecyzowanym kierunku. – I kończąc naszą wycieczkę: na poziomie pokładu środkowego mamy niejako wyrastający z niego pokład główny, czyli sterownię z fotelami stazowymi. Standardowa SN, czyli stazo-nawigacja, może lekko podrasowana przez... ostatnich właścicieli. Do pobliskiego Serca prowadzi niewielki drabinkowy korytarzyk, obecnie zawalony kablami naszych cudotwórców od interfejsu, którzy skończą – zerknął na zegarek – za jakieś pół błękitnej godzinki. Wszystko spięte z komputroniką statku, nerwokonektorami, plus interfejs dotykowego holo. Piękna, odświeżona konsola nawigacyjna w SN, zachęcam do zerknięcia. Nad pokładem głównym i częścią środkowego jest jeszcze drobny pokład górny, czyli zmodyfikowana i silnie opancerzona zbrojeniówka, którą na razie nie ma kto zarządzać, połączona rzecz jasna z SN. Poniżej głównego i środkowego ciągnie się przez całą długość statku pokład dolny, czyli magazyny z lukami, maszynownia i rdzeń. Napęd głębinowy, tak jak w każdej jednostce, jest na zewnątrz, podobnie antygrawitony. Pan Monsieur ma, tak jak pani Wise, uprawnienia głębinowca, z tego, co pamiętam... tak?

– Klasa krążownikowa – potwierdził mechanik, drapiąc się po źle ogolonej brodzie.

– Świetnie – podchwycił Myrton. – Jeśli coś pieprznie, do napędu dojdzie pan przez taki jeden nieprzyjemny kanalik. Cała „Wstążka” jest nimi pokryta. Jak się je nazywa...? Zapomniałem.

– Dojścia serwisowe.

– No tak. Ewentualnie można wskoczyć w skafander próżniowy i doklepać odpadającą część młotkiem. Na razie tyle wystarczy – oznajmił Grunwald. – Proszę zajmować kajuty. Odprawy nie będzie, ale zapraszam wszystkich serdecznie do SN za... dwie godziny. Odlot o osiemnastej czasu planetarnego, czyli o dwudziestej drugiej standardowego czasu Błękitu. Skok godzinę później. Lecimy w kierunku Jądra, bliżej bardziej cywilizowanych systemów trzęsących się z ochoty, by kupić nasze porosty. Ominiemy tylko... hm... Ramię Perseusza. Tak czy owak, by tam dolecieć, chwilkę pokręcimy się jeszcze po Systemach Zewnętrznych, a dokładniej: po Księstwach Granicznych. Pierwszy przystanek: stacja górnicza w systemie Hades, czyli w zadupiu zewnątrzsystemowym. Doktorze – rzucił w stronę świeżo przybyłego Harpago – pana poproszę za moment do stazo-nawigacji. A państwu dziękuję za uwagę – dokończył i, dziwnie kontrapunktując wypowiedź, mrugnął okiem do speszonej Wise.

Plaga, pomyślała Erin. Do tego jeszcze lowelas.

Pięknie.




Zgodnie z poleceniem Myrtona zaczęli zajmować kajuty – nieśpiesznie, może z wyjątkiem Huba, który szybko doczłapał do kwatery umiejscowionej najbliżej pokładu głównego. Nikt nie oponował – Tansky musiał mieć jak najszybszy dostęp do Serca.

Pinsleep Wise wybrała kajutę jako ostatnia.

– Pinsleep Wise – wyszeptała, kładąc dłoń na interfejsie dotykowym. Od tej chwili kajuta miała należeć wyłącznie do niej i nikt nie mógł się dostać do środka bez jej zezwolenia. Obłe drzwi wsunęły się w górę z cichym hydraulicznym świstem i astrolokatorka weszła do kwatery.

Pomieszczenie było niewielkie, ale wystarczające. Przypinana do ściany leżanka, stolik, wpuszczone w ściany szafki, kilka mydłowatych półek, holowgłębienie i wreszcie natryskowa łazienka. Wise zamknęła za sobą drzwi i będąc pewną, że nikt już jej nie widzi, klapnęła na rozłożoną leżankę.

Własna kajuta. Ostatni statek, na którym służyła, był nie tylko ciasny, ale i koedukacyjny. Swoją kwaterę musiała dzielić z zakonnicą kultu kseno, przygotowującą się do przystąpienia do Elohim. Zakonnica była przeraźliwie chuda, cuchnęło jej z ust i nie miała za grosz poczucia humoru. Kiedy kapitan – niejaka Sodeo Mataka – została zatrzymana za kontrabandę, a statek skonfiskowany, Wise z ulgą przyjęła długie przesłuchania przez Kontrolę Zjednoczenia. Wszystko było lepsze od nie do końca normalnej zakonnicy, klepiącej bez końca formułki na temat Tych, Którzy Odeszli i walącej czołem o podłogę w przypływie religijnego zamroczenia. Teraz nie miało to wszakże znaczenia. Nie obchodziło jej ani Zjednoczenie, ani Mataka, ani tym bardziej Azyl. Była wolna i nareszcie bezpieczna.

O ile tylko wyrzuci z myśli ten nieprzyjemny dreszcz i chłód, który odczuła jeszcze silniej, gdy tylko postawiła stopę na trapie. Ale na razie zdecydowała, że nie będzie o tym myśleć. Nie śpiesząc się, zaczęła wyjmować swoje klamoty: książki astrolokacyjne, płytki pamięciowe, breloczki upominkowe za abonamenty literackie w bibliotekach Strumienia, odtwarzacz KenoZero czy – najważniejszy z nich wszystkich – czarny sześcian Kryształu z zapisaną w nim mapą całej poznanej Wypalonej Galaktyki, od Jądra w Ramieniu Trzech Kiloparseków aż po Systemy Zewnętrzne wypchane niezrzeszonymi układami i Księstwami Granicznymi.

Erin Hakl, w odróżnieniu od Wise, nie miała prawie nic.

Swoją kajutę obejrzała krytycznie i niemal od razu złapała za wiszący przed wejściem do mikrołazienki drążek. Podciągnęła się raz, stwierdzając, że przyjdzie jej udoskonalić sprzęt o kilka własnych pomysłów. Zwróciła też uwagę na to, na co Pinsleep ledwo spojrzała – na czarny klocek ekspresu ciśnieniowego z prostym programatorem. Była to nietypowa rozrzutność energetyczna: z tego, co wiedziała, w mesie znajdował się już ekspres, ale powitała widok własnego sprzętu ze sporym zadowoleniem. Nie był może tak dobry jak ten z kambuza w mesie, ale na szczęście posiadał opcję przyrządzenia najzwyklejszej, znanej ludzkości od wieków kawy: czarnej jak noc i słodkiej niczym grzech. Hakl uznawała mleko tylko u ciężarnych.

– Polubimy się – powiedziała do ekspresu i zaczęła wyciągać rządki największego swojego skarbu: symulacyjnych płytek pamięciowych z możliwością wpięcia przez nerwokonektor. Część, o czym świetnie wiedziała, była nielegalna i podpięta do pirackich serwerów trzymających symulatory myśliwców nie tylko Zjednoczenia (te znała świetnie), ale i Starego Imperium. I przynajmniej trzy z czasów legendarnej Wojny Maszynowej, która – po Wojnie Kseno i tajemniczej Pladze – dosłownie wypaliła całą Galaktykę, pozostawiając przy życiu zaledwie garstkę nadających się do zamieszkania systemów.

O ile symulacje były prawdziwe, to za posiadanie jednej takiej płytki groziło półroczne zesłanie na planetę więzienną. Za posiadanie trzech – cóż, mało kto próbował ryzykować i przekonać się, jakie sankcje grożą za instalowanie w nerwokonektorze głębokich symulacji zakazanych starożytnych okrętów bitewnych. Z pewnością były one surowe, ponieważ drobiazgowe dane na temat każdego ze śmiercionośnych myśliwców, fregat i krążowników można było swobodnie przekształcić w wybudowanie realnej ich wersji.

To, co trzymała na płytkach, z pewnością zainteresowałoby Huba.

Wygłodniały, pożółkły od neonikotyny Tansky wpłynął do swojej kwatery niczym chudy glon, roztaczając dookoła nikły zapaszek potu i ćmionych petów. Jego ogoloną głowę o nieco pomarszczonej skórze zalała komputerowa poświata ekranu holowgłębienia, które uruchomił od razu, kiedy tylko wszedł do środka. Światło laserów badało pomarszczoną twarz i luźno falujący kombinezon komputerowca.

– Stary system – ocenił Hub. – Ale podwyższymy standarcik – stwierdził, tańcząc szczupłymi palcami po konsoli z gracją pianisty. Holowgłębienie zaszumiało, demonstrując strukturę danych na siatce trójwymiarowej mozaiki. Tansky’ego nie interesowały jednak rozrywki, których tysiące – a może miliony – oferował system statku. Bardziej pasjonowała go kwestia łączy awaryjnych, dających mniejszy lub większy dostęp do Serca z poziomu kajut. Wcisnął kombinację klawiszy odpowiedzialnych za restart systemu i szybko, zanim ekran rozjarzył się ponownie, przyblokował automatyczny rozruch. Holowgłębienie rozbłysło zielenią i białymi, kościanymi literkami freeze’a.

Hub nachylił się nad klawiszami i nie patrząc na literki zmieszane z cyframi i piktogramami, zaczął wprowadzać polecenia – wiersz po wierszu. Słychać było tylko jego cichy oddech i klekotanie plastikowych klawiszy.

Polecenie, polecenie, wykonaj. Polecenie, polecenie, wykonaj.

Nic. Nie było żadnego dojścia, żadnej kopii, żadnych wewnętrznych drzwi. I problem nie leżał po stronie software’u. Po prostu nie istniało żadne fizyczne połączenie, do tego sieć była blokowana przez zaporę tak potężną, że wydawała się tak wielka, jak ona sama. Abstrahując od faktu, że oprogramowanie nie było jeszcze do końca wgrane do Serca i komputerów statku, jako pierwsze wrzucono zabezpieczenia. Cóż. Nie był to może koniec wojny, ale tę batalię przegrał na samym starcie.

– Poczekamy na Serce, cwany lisku – ogłosił Hub i wyciągnął trzymanego za uchem peta.

Z całej świeżo zatrudnionej czwórki tylko Monsieura nie interesowało holowgłębienie, szafki, łazienka czy nawet rozpakowanie worków. Mechanik zamknął drzwi, klapnął na leżankę i niemal od razu usnął.




Statek szumiał.

Mechanicy z Klanu Naukowego powoli odczepiali kable transferowe i zabierali narzędzia. Świeżo wgrane systemy czekały na podanie kodów. Ciemne ekrany komputerów mrugały białą kreską kursora.

Myrton Grunwald usiadł w kapitańskim fotelu i klepnął przycisk, ustawiając siedzisko do pozycji półleżącej. Stojący obok doktor Harpago Jones sprawdzał rurki-iniektory. Sprzężenie z imprintem wymagało delikatnego podania stazy, na tyle, by wyłączyć funkcje motoryczne, lecz nie tak dużo, by wyłączyć i mózg.

– Jak ich pan ocenia, doktorze? – spytał Grunwald.

Harpago wzruszył ramionami.

– Są tacy, jak pan chciał, kapitanie.

– A skąd wiesz, jakich chciałem?

Jones kucnął, naciskając przycisk wprowadzania narkotyku. Umieszczony nad konsolami sterującymi licznik wyświetlił dwadzieścia sekund. Staza działała szybko, ale dla bezpieczeństwa skok w Głębię następował po dziesięciu kolejnych. Rzecz jasna w przypadku prawdziwego podawania stazy, a nie jej nieco rozcieńczonej wersji, ustawiano zwykle większy margines czasowy.

– Myślę, że wiem, kapitanie.

– Jones... – Myrton czuł, jak mięśnie twarzy zaczynają mu tężeć. Staza była może rozcieńczona, ale i tak robiła swoje. – Zlituj się. Podaj charakteryzację.

– PsychoCyfer potwierdził, że wszyscy są dość skryci – odpowiedział doktor. – Najprawdopodobniej na tyle zdesperowani, by przymknąć oczy na pana przeszłość... na tyle, ile mogli. Widać, że sprawa „Smoczycy” męczy najbardziej tą całą Hakl. W czasie podpisywania kontraktu próbowała kilka razy wypytać się o... pański były statek. Tak czy owak, wiem o nich niewiele, ale PsychoCyfer twierdzi, że to najlepsi z kandydatów. Może na początek... słucha pan?

– Tahk – przyznał niewyraźnie Grunwald. Ciało z wolna traciło swoją strukturę i kontury, Myrton płynął już prawie w fotelu. – Mushimy to kiedyhś poftoszyć...

– Zaraz troszeczkę zaboli – ostrzegł doktor. – A wracając... nie wiem nic o mechaniku. Kompletnie wyczyszczone rejestry, z wyjątkiem bardzo wysokich not technicznych. Nie ma nawet specyfikacji, tylko ten idiotyczny kryptonim. Poza tym papiery bez zarzutu. Nabytek wydaje się więc cenny. Uwaga, uruchamiam kontrolę imprintowania.

Myrton zadygotał. Trudny do zniesienia ból przeniknął mu przez ciało, wywołując serię niekontrolowanych odruchów.

– Z kolei ten Tansky to chyba niezłe ziółko – kontynuował doktor, sprawdzając poziom ładowania. – Możliwe, że miał coś wspólnego z Klanem Naukowym. Kompletny egocentryk, jak oni wszyscy. Rejestry związane z wcześniejszym zatrudnieniem wyczyścił sobie sam. Jak to zrobił, nie mam pojęcia. Może faktycznie wcześniej nie pracował? Najprawdopodobniej samouk. W zasadzie wiemy o nim tyle, ile sam chce. Szybko idzie... już dwadzieścia procent. Wytrzyma pan?

Grunwald jęknął.

– Erin Hakl była pilotem wojskowym. Co prawda nie dowodziła niszczycielem, ale nie znaczy to, że nie dawała sobie rady. Przez brak oficjalnych danych podejrzewam tajne operacje Zjednoczenia. Błyskotliwa kariera, a potem nagle znika, dodajmy, po bardzo dobrej rekomendacji przełożonych. Nie wiadomo czemu. Wiadomo tylko o kilku ostatnich, nieciekawych kontraktach, ale trudno powiedzieć, jak się skończyły. Już prawie czterdzieści procent... jeszcze chwilkę... – Doktor podrapał się w kiepsko ogoloną brodę. – Najwięcej wiemy o Pinsleep Wise. To geniusz astrolokacyjny i głębinowiec wysokiej klasy. Pochodzi z Jewromy 7. To taka mała, leśna planetka. Niestety, spędziła kilka ostatnich lat w Azylu, bodajże trzy. To wiemy na pewno, bo tych papierów nie da się utajnić.

– Aaaszyl?!

– Dokładnie tak. Centralna Planeta Psychiatryczna Zjednoczenia. Ale zanim pan powie, że nie życzył sobie wariata na statku, to przypomnę tylko, że dobry astrolokator jest teoretycznie nie do zdobycia, a już na pewno nie do zatrudnienia przy pana budżecie. A ona jest bardzo dobra... chociaż jakaś taka z niej... nie wiem... mimoza? Dziewięćdziesiąt procent. Teraz to już z górki.

Grunwald nie słuchał. Oklapł. I nagle, gdy żółtawy pasek ładowania zmienił barwę na zieloną, poczuł statek.

Nie było to uczucie, które umiałby opisać. „Wstążka” stała się nagle po prostu jego. Czuł przepływy i pulsacje rdzenia i jednostajny szum Serca. W końcówkach nerwów wyczuwał łaskotanie komputerów i genokomputerów oraz natężone fale antygrawitonów. I sam napęd głębinowy, oplatający statek siecią połączeń oraz magnetyczno-grawitacyjnych narośli. I może coś jeszcze, coś niemal nieuchwytnego, ale uczucie sprzężenia już mijało, rozchodząc się powolnymi falami i zanikając tak, jak zanikało wspomnienie bólu.

– Gotowe – ocenił doktor Harpago. – Czy muszę panu mówić, że to pana zabije?

– Daj... – wystękał Grunwald. Zniesmaczony doktor podał mu butelkę z energetykiem. – ...nie to... – skrzywił się Myrton, ale Jones był nieugięty.

– Żadnego picia po imprincie – oznajmił. – Zalecenie lekarza. Już panu wystarczy.

– Egocentrycy, tak?

– Co do jednego.

– Rozegrałeś wszystko tak, jak mówiłem?

– Tak. Myślą, że czegoś się dowiedzieli, ale nie wiedzą nic.

– Dobrze. A ty... jak ich oceniasz? Polubią się?

– O tyle, o ile będą w stanie. Chyba Hakl polubiła Wise, ale zakładam, że do czasu. – Doktor Harpago odłączył stazowe rurki. – PsychoCyfer nigdy się nie myli. A według niego jedno jest pewne, jeśli chodzi o pana nową załogę.

– Tak?

– Nigdy się nie zgrają, choćby nawet chcieli – ocenił doktor.

A potem, nachyliwszy się do kapitana, wyszeptał:

– I nigdy się nie dowiedzą.





Człowiek ograniczony jest przez człowieka.


Księga Elohim





Wykluczony.

Natrium Ybessen Gatlark z rodu Gatlarków siedział na tarasie pradawnego rodowego zamku Gatlark, patrząc z niesmakiem przez nadkruszoną barierkę.

Impreza dopiero się rozkręcała. Bal, świętujący narzeczeństwo Isy Anemotrii Ybessen Gatlark z księciem Runhoffem Kazarem z Iseminów, transmitowany na żywo przez tysiące latających holokamer, był zapowiadany od ponad jednego błękitnego miesiąca i miał potrwać przynajmniej kolejny jeden. Uroczystość potwierdzająca przyszłe zamążpójście głupkowatej Isy z podobno nieco psychopatycznym Runhoffem nie była bądź co bądź zwykłym przyjęciem. Związek dwojga młodych miał zakończyć stary konflikt pomiędzy systemami Gatlark i Isemin. W zasadzie nie konflikt, pomyślał Natrium, a bezsensowną szarpaninę. Szarpaninę, z której nic nie wynikało i która mogła ciągnąć się swobodnie przez kilka następnych stuleci.

Gatlark, Isemin i kilkanaście innych pobliskich układów oficjalnie należało do Zjednoczenia, które – w swej wielkiej łaskawości – zezwalało na częściowe zachowanie struktur Starego Imperium. Im bliżej Jądra Wypalonej Galaktyki i Błękitu – planety-stolicy Zjednoczenia, tym taka tolerancja stawała się mniejsza. Kto jednak przejmowałby się Księstwami Granicznymi? Systemy Zewnętrzne, leżące na obrzeżach Wypalonej Galaktyki, może i łączyły się w koalicje czy toczyły ze sobą romantyczne wojenki, ale – i to było najważniejsze – płaciły regularnie należne podatki oraz udzielały części swych flot Strażnikom w trakcie ich patroli Granicy Galaktycznej. Pozwalano im zatem trwać – przez sentyment, wygodę, jak i z braku możliwości pełnej nad nimi kontroli.

Cóż... ciekawe, czy pozwolą nam potrwać teraz, kiedy zrzeszamy się z pobliskim układem, pomyślał Nat z przekąsem. Na razie wygląda to nieciekawie. Byli generałowie kręcą się na dole jak zepsute karuzele, wspominając dawne dni kosmicznej chwały i walki z Iseminem. Z punktu widzenia naszego nowego sojusznika interes jest opłacalny. Gatlarkowe systemy Hades, Ezoon czy Martwy Pies solidnie wzbogacą ich galaktyczne portfolio. Ale pokój? Stagnacja? Generałowie zapewne się upiją, uznał. I ja także bym się napił. O ile ojciec puściłby na dół kalekiego syna rodu, chorego na psychofizję.

Wykluczony, mruknął do siebie ponownie. Wykluczony.

Z rezygnacją nacisnął klawisze swojego antygrawitacyjnego wózka i przybliżył fragmenty holoobrazu ukazującego imprezę. Podpite damy, młodzi dandysi, urzędnicy. Gdzieś tam jest ojciec. Ciekawe, czy...

Chwileczkę.

To był tylko moment, dosłownie mignięcie, ale coś przeleciało po obrazie. Coś, co Natrium powinien od razu skojarzyć. Coś niepokojącego.

Przeciągnął palcami po klawiszach wózka. Obraz zamigotał i ustabilizował się, koncentrując na jednej konkretnej osobie w szarym urzędniczym uniformie. Uniformie charakterystycznym tylko dla jednej grupy, świetnie znanej w całej Wypalonej Galaktyce.

Kontroler Zjednoczenia.

Niemożliwe.

Walter Dinge, poinformował usłużnie Strumień. Kontroler Zjednoczenia bez przydzielonego sektora kontroli.

Nat niemal natychmiast nacisnął przycisk wezwania. Wpięte w fotel holo zaszumiało i wypluło niewielką sferę, w której pojawiła się zaspana twarz ostrzyżonej na jeża Kirke Bloom. W tle widać było zagracony przez fragmenty genokomputerów pokój i skołtunioną niemiłosiernie pościel.

– Nat... – Kirke przetarła oczy. Zauważył biegnący od jej ramienia kabel: znów się podpięła. – Czego chcesz? Nie bawisz się na tym czymś?

– Kanał jest kodowany? Nikt nas nie słyszy?

– Moment. – Twarz Bloom zniknęła na chwilę ze sfery. – Już nie – powiedziała, kiedy pojawiła się z powrotem. – Sto procent ekranowania. Spać mi się chce – ziewnęła. – Reperowałam klientowi system osobisty... uszkodzenie personala z wyłączeniem funkcji szyszynki. Wiesz, Nat, to plagowo boli, jak ktoś cię wpina z powrotem do świadomości, bo chce sobie o czymś tam popierdaczyć.

– Nic mnie to nie obchodzi, Bloom. Mamy na głowie Kontrolera Zjednoczenia – wycedził Natrium. – Szpicla z Błękitu!

– Kontroler tutaj? Na takim zadupiu? – Kirke sięgnęła i odpięła kabel. Widać było, jak przez jej ciało przechodzi dreszcz, odłączanie od systemu nie należało do przyjemności. – Co tu robi?!

– Ty mi powiedz. Ja go tylko... – zawahał się. Bloom wiedziała może o psychofizji, ale niekoniecznie musiała się dowiedzieć, co choroba oznacza dla niego. – Tylko go namierzyłem i wiem, że nie jest dobrze – dokończył pewniejszym głosem. – Może Zjednoczenie interesuje się sojuszem z Iseminem? Może to pierwsze kroki, by wsadzić nas pod pełną jurysdykcję Błękitu? A może dowiedział się czegoś o Loży? – ściszył głos. – Muszę wiedzieć, po co go tu przysłali. Podepniesz się pod niego. Pełen raport z holotransmisją non stop. Chcę widzieć i słyszeć, co mówi i z kim, gdzie łazi, gdzie sypia, z kim sypia... wszystko.

– W porządku. – Kirke nie wyglądała już na półprzytomną. – Robi się, Nat.

– Wolę: tak jest, Wasza Wysokość.

– Tak jest, Wasza w dupie to mam Wysokość.

– Do roboty – rozkazał Natrium i wyłączył holo.

Miał złe przeczucia. W zasadzie wcale nie chciał wiedzieć, do czego dokopie się Kirke Bloom.




Cały Gatlark cuchnął.

Był to denerwujący, kleisty zapach – dziwna mieszanina potu, mokrych kamieni i czegoś nieuchwytnego, ale znacząco niesmacznego. Starość, zdecydował Dinge. To była starość. Stara planeta, stare kamienie, starzy ludzie. Starość i pełzająca, planetarna śmierć. Goście na przyjęciu z okazji zaręczyn idiotki i psychopaty drażnili go w sposób, który uznał za wyjątkowo nieprzyjemny. Przede wszystkim nie byli czyści. Rzecz jasna nie chodziło o czystość fizyczną, choć mógłby się założyć, że ich ciała roją się od niewidocznych gołym okiem pasożytów i planetarnych bakterii. Czystość w rozumieniu Waltera Dinge’a była wszakże czymś transcendentnym, niezależnym od ciała. Czystość to stan ducha. Powiedzmy, że brakowało im ogłady.

Przeklęte wsioki.

Rzecz jasna próbowali go zatrzymać.

Najpierw uczepiła się go jakaś dama, za często korzystająca z zakazanych przez Zjednoczenie genotransformatorów. Widać to było po bladej, niemal przezroczystej skórze, która przeszła przez zbyt wiele genetycznych przeciążeń. Jeszcze trochę, pomyślał, i przyjmą ją do Elohim. Dama była najwyraźniej pijana i Dinge ledwo się powstrzymał, by jej nie odepchnąć. Następny był jakiś grubas, który usiłował przedstawić się jako „baron Henhoffen”, choć Walter nie miał pewności co do jego nazwiska wybełkotanego przez ociekające śliną usta. Potem znów jakiś sztucznie dystyngowany oficer i kolejna dama, tym razem na tyle stara, by być matką Waltera. Dinge uśmiechał się do wszystkich i poruszał językiem, wydając kulturalne dźwięki, ale w oczach płonęło mu obrzydzenie, którego – na szczęście – nie potrafili dostrzec.

Przeklęte, lubieżne, śmierdzące mrowisko. Ale nie miał wyjścia, musiał tu przybyć. Tylko tu mógł ściągnąć te przeklęte dane. Wyliczenia z powierzchni planety.

Przyśpieszył kroku, nie dbając już o pozory, i wdarł się niemal do swojego pokoju, wyposażonego w proste pole magnetyczne odpychające holokamery. Goście balu potrzebowali nieco intymności. Zamknął dokładnie drzwi i wyjął płytkę kontrolną personala, uruchamiając w nim opcję holokontaktu. Urządzenie zapiszczało cicho, łącząc się z ustawionym nad Gatlarkiem satelitą, po czym Dinge włączył wbudowany w personal wygłuszacz. Od tego momentu wszystkie nadajniki i przekaźniki w pobliżu powinny wyłapać z jego pokoju tylko biały szum. Wybierając kontakt i potwierdzając go zieloną ikonką przywołania, Walter uśmiechnął się do siebie.

Nareszcie, choć przez chwilę, był zupełnie sam.




Kirke Bloom wściekła się, kiedy straciła kontakt z Walterem Dinge’em.

Nie przejęła się zbytnio, gdy holokamery odepchnęła od pokoju Kontrolera bariera magnetyczna. Zamek był najeżony pluskwami, których nie zabrakło nawet w pozornie odseparowanym pokoju gościnnym. Część już działała, część nie, a część udało jej się reaktywować. Po chwili miała tego śmiesznego, dystyngowanego człowieczka jak na tacy i z rozbawieniem patrzyła, jak wyjmuje płytkę od personala i kładzie ją na stole. Połączenie z satelitą! Zapewne plagowe Zjednoczenie, uznała z mściwą satysfakcją. Niemal odruchowo zapisała dane satelity i numer kanału komunikacyjnego. Nie było tajemnicą, że każdy z zamieszkanych systemów miał przynajmniej jednego dyndającego na orbicie szpicla Błękitu.

Jesteś mój, pomyślała z zadowoleniem.

Niestety, właśnie w tym momencie sukinsyn włączył wygłuszacz strumieniowy.

Urządzenia mające na celu zagłuszenie sygnałów były tak stare, jak pierwsze przekaźniki danych. Tak samo zatem stare były sposoby na ich obejście. Słyszała jednak plotki o nowej interesującej technologii, którą można było, rzecz jasna nieoficjalnie, wbudować już w personale, od wieków stanowiące część ludzkich organizmów – tę plątaninę wpuszczonych w ciało przewodów, nanitów i mikrochipów, bez których normalne funkcjonowanie w Wypalonej Galaktyce nie byłoby możliwe.

To koniec, zdecydowała Kirke. Nikt i nic nie przebije się przez taki biały szum. Istniały programy filtrujące, które rzekomo potrafiły odsączyć wygłuszony przekaz, ale Bloom wiedziała, że na razie to tylko pobożne życzenia. Z umiejętnie wygłuszonego Strumienia można było otrzymać najwyżej chaos, przetykany nielicznymi fragmentami danych.

Nat się wścieknie.

Cóż, to nie był już jej problem. Nic więcej zrobić nie mogła. Natowi zawdzięczała wiele, w tym życie, ale nikt nie przebije się przez wygłuszacz. To było po prostu niemożliwe. Plagowy Kontroler ekranował cały pokój tak, jakby znajdował się w bąblu informacyjnej próżni.

Chyba że...

Zaskoczona uruchomiła nerwokonektor. Nie wpięła się całkowicie, wywołała jedynie interfejs konsoli komputerowej i szybko przejrzała zapisy z ostatnich kilku minut. Dane satelity i numer kontaktowy ciągle tam były, błyszczały zielonymi cyferkami na czarnym tle. Bloom odruchowo sprawdziła łącze. Satelita zalewał fragment planety polem skanującym z opcją wysyłki i odbioru danych. Odbierał biały szum z pokoju Waltera, ale w swoim wnętrzu przechowywał niezakodowany przekaz, który zapewne szyfrował dopiero wewnętrznym oprogramowaniem i przekazywał go na Błękit, wysyłając dane z pomocą emitera głębinowego.

Dinge mógł wygłuszyć pokój, ale nie mógł wygłuszyć satelity.

Bloom zaś miała dostęp do satelity Zjednoczenia, o ile zdąży się na niego włamać... czy raczej podsłuchać, o czym szepcze w Strumieniu.

Nigdy nie robiła nic tak ryzykownego. Jeśli Zjednoczenie ją namierzy, będzie musiała wynosić się z Gatlarku. A może i z całej Wypalonej Galaktyki.

Była to dość przerażająca perspektywa. I nieco podniecająca.

Kirke Bloom wahała się tylko przez chwilę. A potem ponownie wpięła w system, zmieniając się w ciąg komputerowych danych. Popłynęła z nimi w górę i przyczaiła się w bebechach satelity, spacerując niczym zero-jedynkowa mucha po bąblu napęczniałych firewalli. Wystarczyło jej kilka sekund, by stwierdzić, że satelita ma wprogramowane standardowe zapory niestanowiące większego wyzwania dla genohakera. Nie przebijała się jednak przez nie. Pozwoliła im trwać, kopiując wszystkie dane – razem z rozmową Waltera Dinge’a – do własnego systemu. Sam proces kopiowania był w zasadzie wykrywalny, ale Bloom znała się dobrze na swojej robocie. Uruchomiła hakerski podprogram, symulujący kasowanie kopii w trybie rzeczywistym i udający wewnętrzne oprogramowanie satelity. Dzięki tej operacji wszystko wyglądało tak, jakby sam satelita zrzucał swoje dane do pamięci podręcznej w celu bezpiecznego ich przeładowania i defragmentacji. Ten system miał niestety wadę: ułamkowosekundowe drgnięcie w pamięci satelity, przez które mogli ją namierzyć. Tego drgnięcia Kirke bała się najbardziej. Nie miała już jednak żadnego wyboru.

Po upływie kilku błękitnych minut upewniła się, że przekaz Kontrolera został zakończony. Dinge przesłał swoje dane i otrzymał informację zwrotną, zapewne wysłaną wcześniej i oczekującą na odbiór w pamięci satelity. Sprawdziwszy, czy na pewno ściągnęła wszystko, zakończyła proces i wycofała się z satelity, w miarę możliwości zacierając wszelkie ślady świadczące o jej bytności. Odłączyła się także od wpięcia, wybudzając się z genokomputerowego transu.

Usiadła na łóżku. Było jej zimno, jak zwykle po zbyt stresującym przebywaniu w systemie. Odruchowo podrapała się po ramieniu, tuż przy interfejsie wtykowym – porcie dostępowym personala, umożliwiającym połączenie się ze Strumieniem przez nerwokonektor.

– No dobrze – oznajmiła zachrypniętym głosem, ponownie uruchamiając nerwokonektor i konsolę. Teraz mogła już przebić się przez skopiowane firewalle bez przeszkód. – Popatrzmy sobie, co tam mamy.

Przekaz Waltera Dinge’a i przekaz z Błękitu trwały około trzech standardowych błękitnych minut. Kirke Bloom uruchomiła odtwarzanie. Cokolwiek miał dostać Nat, chciała usłyszeć to pierwsza.

W miarę jak słuchała, jej piękne, migdałowe oczy robiły się coraz większe.





Konieczne jest pytanie: co mogę uczynić dla Planu? Nic. Nie możesz być jedynie przeszkodą w jego realizacji. Konieczne jest osiągnięcie zbawienia technicznego.


wyjątki z Planu Stripsów





Głębia.

Uczony z końca XX wieku PEI – Przed Erą Imperialną, niejaki Alain Aspect, odkrył, że subatomowe cząstki komunikują się ze sobą nie tylko w natychmiastowy sposób, ale i bez względu na dzielące je odległości. Każda elektronowa drobina wie natychmiast, co dzieje się z drugą drobiną na drugim końcu Wszechświata. Wszechświat okazał się Wielką Jednoczesnością. Jednoczesnością, którą dzięki napędowi głębinowemu Harolda Cramptona, wspieranemu przez rdzeń i moc antygrawitonów, można było przebyć, by znaleźć się w uprzednio skatalogowanym miejscu Galaktyki. O ile potrafiono wyliczyć parametry takiego miejsca.

Sama ekstrapolacja danych skoku nie była jedynym ograniczeniem: w zależności od masy statku i mocy napędu głębinowego oraz danych takich jak parametry zmiennych wektorów czy histereza, statek korzystający z ekstrapolacji skokowej mógł pozwolić sobie na skok w obszarze kilku zaledwie lat świetlnych, nie narażając się na zaginięcie w ogromie kosmosu. Każda, choćby najmniejsza pomyłka w obliczeniach mogła jednak oddalić go miliony lub tryliony kilometrów od celu – a tym samym skazać na zagubienie się w pustce Wszechświata. Dlatego w trakcie Ery Imperialnej, gdy Galaktyką rządziło Stare Imperium (zwane wówczas nie Starym, a Imperium Galaktycznym), bezzałogowe sondy z mikronapędem głębinowym rozsiewały po międzygwiezdnej przestrzeni nasiona lokacyjnych boi, wyposażonych w emitery głębinowe umożliwiające skoki głębsze, choć nieprzekraczające piętnastu lat świetlnych. Oznaczało to, że by przelecieć przez całą Galaktykę, mającą około stu dwudziestu tysięcy lat świetlnych średnicy, trzeba było teoretycznie wykonać osiem tysięcy skoków po piętnaście lat świetlnych każdy, choć fizycznie – biorąc pod uwagę ograniczenia materiałowe i konieczność ładowania rdzenia – nie było to możliwe.

Tak czy owak, Galaktyka stała się z wolna skatalogowanym miejscem – choć rozsądniej byłoby powiedzieć, iż została zakreślona siecią punktów i połączeń pomiędzy nimi. Przestwór pomiędzy punktami był zbyt ogromny, by można było mówić o jego dokładnej mapie. Aby jednak stworzyć taką sieć połączeń, ludzkość musiała zaczekać na narodziny Cramptona, który pokazał jej, jak uczynić skok przez tajemniczą przestrzeń, leżącą poza Wszechświatem i w nim jednocześnie.

Skok przez Głębię.




Na „Wstążce” nie było żywej duszy.

Napęd głębinowy wyrwał statek z Głębi i gasł teraz powoli, ustępując miejsca pozostałym systemom nawigacyjnym zasilanym przez rdzeń. Jego symbol – podwójny okrąg – mrugał coraz słabiej w kącie ekranów, by wreszcie zupełnie zaniknąć. Pojazd rozpędzał się do pięćdziesięciu procent prędkości światła, cały czas monitorując ilość G niwelowanych przez antygrawitony.

Komputerowe Serce „Wstążki” tasowało dane z cichym terkotem promieni czytających pamięciowe płytki i kryształki danych. Mózg Serca – neuronowy, niewielki genokomputer półostatecznej generacji – testował dwukrotnie wszystkie systemy statku. Dopiero gdy przeprowadził niezbędne obliczenia, zdecydował o wpuszczeniu na pokłady mieszanki tlenu z azotem i wskrzeszeniu załogi.

Określenie „wskrzesić” zastąpiło „przebudzić” w momencie, gdy ludzkość zorientowała się już, że Głębię można bezpiecznie przebyć jedynie dzięki stazie. W odróżnieniu od stosowanej dawniej hibernacji staza nie zamrażała organizmu, lecz wprowadzała go w iście schrödingerowy stan zawieszenia, gdyż, tak jak słynny, zamknięty w pudełku kot fizyka żyjącego w czasach PEI, poddany stazie człowiek nie był ani żywy, ani martwy – i dzięki temu pozostawał bezpieczny. I chociaż miejscowo nadal używano określeń typu „przebudzenie” czy „wyjście ze stazy”, wszyscy doskonale wiedzieli, że chodzi o coś znacznie głębszego.

Umożliwiający zapadnięcie w ów stan narkotyk, zwany wygaszaczem, stazą czy Białą Pleśnią, z powodu koloru planety, z której go dostarczano, był produkowany wyłącznie przez Klan Naukowy. Próbowano rzecz jasna innych rozwiązań. Nieprzytomność można w końcu osiągnąć na wiele sposobów. Lecz jeszcze za czasów Starego Imperium zrozumiano, że uśpiony czy zamrożony mózg może nawet wbrew sobie pobierać dane, a dane potrafią prowadzić – prędzej czy później – do szaleństwa i śmierci. Świadome przebycie Głębi powodowało bowiem nie do końca zrozumiałą, postępującą defragmentację ścieżek neuronowych. Efektem końcowym była nieunikniona śmierć mózgu, poprzedzona stanem, którego mogli tylko pozazdrościć zaawansowani schizofrenicy i psychopaci.

Historyczne przekazy twierdziły, że jedynie Maszyny, tak jak wcześniej część Obcych, były w stanie przebyć Głębię bez przeszkód – co samo w sobie pod koniec Wojny Maszynowej doprowadziło niemal do wymarcia ludzkości. Wielu zapłaciło śmiercią za wiedzę, że statki Maszyn potrafią reagować natychmiast po wyłonieniu się z Głębi. Ludzkość potrzebowała wszakże stazy, dlatego też przyjęto, że odległości i czasu koniecznych do lotu przez Głębię nie wylicza się wyłącznie jednostkami energii dostarczanymi przez rdzeń do napędu głębinowego czy tonażem samego statku, ale i ilością potrzebnego na to narkotyku, którego ustalone przez Serce dawki pozwalały przebyć podróż bez pogłębinowych powikłań.

Pinsleep ożyła pierwsza.

Zawsze tak było. Odkąd pamiętała, potrzebowała najmniejszych dawek wygaszacza, a proces wskrzeszenia działał na nią niemal natychmiast. Kiedyś, jeszcze w czasie studiów, ktoś poczęstował ją nielegalnie zdobytą dawką rozcieńczonej stazy – padła wtedy jak długa i trzeba było wzywać lekarski korpus reanimacyjny. Nie wróżyło to dobrze jej astrolokacyjnej przyszłości i kosztowało wiele dodatkowo opłaconych sesji SPP, czyli Stazowego Programu Przygotowawczego, który musiała ukończyć, by dostać się na jakikolwiek statek z napędem głębinowym. Czas pokazał, że wydatek się opłacił.

Leżała teraz na jednym z rozłożonych w stazo-nawigacji foteli, nie wykonując żadnego ruchu z wyjątkiem otwarcia oczu. Nie wszyscy kapitanowie przepadali za faktem, że ktoś z załogi zostaje wskrzeszony przed nimi. W myślach liczyła sekundy: jedna, druga, trzecia... a kiedy doszła do pięciu, usłyszała kaszel pierwszej pilot Erin Hakl.

– Nigdy nie przyzwyczaję się do tego gówna – wyjaśniła Erin, klepiąc przycisk ustawiający fotel pilota do pozycji siedzącej. – Ktoś już tu jest?

– Tak – wyszeptała Wise, także ustawiając fotel.

– Świetnie. Znajdź mi boję lokacyjną.

– Tak jest.

– Idę do Serca – powiedział chrypliwie dopiero co wskrzeszony Hub. – Gdzie kapitan?

– Ciągle jest kotem w pudle.

– Żartujecie sobie, misie – zdziwił się złażący z fotela Monsieur. Tłusty mechanik rozciągnął się i spazmatycznie zakaszlał. – Jak się ocknie, powiedzcie mu, że poszedłem zerknąć na rdzeń.

– Proszę zaczekać – zaprotestował doktor Harpago, schodząc z fotela i podchodząc do Myrtona. – Kapitan już jest z nami. To zawsze chwilę trwa... i już – dodał, naciskając przyciski pobudzenia z boku kapitańskiego fotela na kontrolce stazowej.

– Boja 736B, graniczny obszar systemu Hades – zaczęła recytować Wise. – Możliwe trzy ścieżki podejścia do stacji Hades Sigma.

– Jaki zakres bezpieczeństwa szlaku? – spytał chrapliwie Grunwald. Erin zerknęła odruchowo przez ramię. Istotnie, Myrton siedział już niedbale w swoim fotelu, tak jakby wskrzesił się nie po nich, a przed nimi.

– Żółty – odpowiedziała Pinsleep. – Rzadkie patrole systemowe, możliwa aktywność przestępcza.

– Piraci? – zaciekawił się podchodzący do drabinki prowadzącej na pokład dolny Monsieur.

– Hades to świat górniczy leżący w pierwszym obszarze Systemów Zewnętrznych – wyjaśnił Grunwald. – A tam, gdzie jest szansa na łup, pojawią się i piraci. Zwłaszcza że podpada pod jakieś pomniejsze księstwo. Monsieur, zezwalam na zejście do maszynowni. Zerknij na ten rdzeń.

– Dziękuję pięknie.

– Hakl, wybieramy ścieżkę B. Godzina lotu kontrolnego, potem pilotowanie przejmuje nasza wykastrowana SI. Wise, skontroluj dokładnie mapę systemową. Nie chcę żadnych niespodzianek, nie licząc... oczekiwanej.

– Oczekiwanej? – spytała Hakl. Myrton wzruszył ramionami.

– Możliwe, że czeka nas skromne spotkanko. – Odwrócił się w fotelu. – W obszarze stacji. Hub, słyszysz mnie?

– Jasno i wyraźnie – wytrzeszczał głośnik.

– Co mówi Serce?

– Potwierdza udany skok i gotowość systemów. Fala pogłębinowa wyraźnie wyczuwalna.

– I niech tak właśnie będzie. Przyjrzyj się automatyce pokładu górnego, szczególnie połączeniom ze zbrojeniówką. Jeśli będzie coś nieprzyjemnego, będziemy bronić się tym, co mamy, dopóki nie znajdę nam zbrojeniowca. Doktorze Harpago?

– Tak?

– Kawy.




Przeglądając zawory tłokowe z latarką w zębach, Monsieur myślał o Pinsleep Wise.

Stosunek do kobiet miał dość prosty – kupował je. Dziewczęce androgyny pozujące na damy. Czarne złośnice o pełnych piersiach i chude jak szczapa byłe pasjonatki genotransformatorów. Zwykłe, leniwe dziwki z zapyziałych górniczych stoczni i dziwnie przerażone cycate mieszkanki nielicznych rolniczych światów Zjednoczenia, śmierdzące bydłem, sianem i strachem.

Żadna nie zadziałała na niego tak silnie jak dziewczęca, drobna Wise.

Erin Hakl nie raczył nawet zauważyć. Znać na parsek, że to była wojskowa, a takie służbowe damesy leżały w łóżku jak kłody. Była ładna, fakt, kobitka z niedużym, choć sterczącym cycem, ale na widok munduru miał wzwód do środka. I te jej blond włosy spięte w jakiś żołnierski koński ogon... Hakl z pewnością sypiała w mundurze, dodatkowo wkładając sobie między nogi odczepione od niego baretki. Tego był pewien.

Pinsleep to już co innego.

Słaba i eteryczna tak bardzo, że aż chciało się ją przydusić. W odróżnieniu od jasnowłosej Erin miała czarne, długie włosy, wpadające we fiolet. Natychmiast kojarzyła się z maskotką, rozkoszniaczką do bezproblemowego wchłonięcia. Pachniała czymś, co trudno mu było określić, ale było to świeże i generujące bolesną, męczącą erekcję. I miała na sobie opinającą zgrabny tyłeczek krótką sukienkę. Sukienkę! Ostatnią widział chyba w jakimś zasranym muzeum. Przez to średniowieczne ubranie z czasów PEI miał na nią jeszcze większą ochotę.

To przez nią zdecydował się na ten kontrakt. W zapasie były jeszcze trzy oferty – okoliczne systemy nie oferowały wielkiego wyboru; ale kiedy przyszedł na spotkanie z doktorem i zobaczył Wise, przestało go interesować wynagrodzenie czy możliwość załapania się na fregatę Księstwa Houston. Przypieczętował kontrakt automatycznie i pozwolił zaktualizować swoje dane w strumieniowym Systemie Handlowym Zjednoczenia. Klamka zapadła i teraz każdy potencjalny przyszły pracodawca będzie patrzył na jego historię kontraktową przez pryzmat statku, na który załapał się z powodu swędzącego członka.

Muszę ją mieć, zdecydował wtedy. I będę. Pinsleep Wise dobrze pozna Monsieura, lepiej, niż mogłaby przypuszczać. Można by nawet powiedzieć: pozna go dogłębnie, i to nie raz, a wiele razy. Ale z tym konkretnym motylkiem nie będzie łatwo. Widział, jak na niego patrzy – jak na powietrze, widząc tylko tłustawą, rubaszną sylwetkę zakopconego mechanika pokładowego.

Ale to z pewnością się zmieni. I to bardzo. I może już niebawem. Statek nie był taki duży, ale wystarczający, by poczuć się samotnie. A on, Monsieur, zadba o to, by zwalczyć ową samotność. By solidnie ją przydusić i pochłonąć, aż...

Wyjął latarkę z ust. Myśli nie pozwalały mu pracować. Czekał chwilę, aż wizja osłabnie, ustępując miejsca jednostajnemu szumowi maszynowni statku.

Trzeba to będzie rozegrać na spokojnie, zdecydował i wsadził latarkę z powrotem między zęby.




Czas, który Hakl i Wise poświęcały na korektę trajektorii statku, dla Huba był czasem bogatym w wyjątkowo ciekawe doświadczenia.

Serce, z którym z wolna zaczął się zaprzyjaźniać, przypominało kształtem ściętą u podstawy kulę, wewnątrz której przebywał – sferę mrugającą światełkami raportującymi działanie systemów i najeżoną schodkami klawiatur. Siedział w środku niej niczym stary, wychudzony pająk, ssący życiodajne nitki danych. Tansky rozłożył swoją sieć, czepiając się czarnych szafek hardware’u: siedziby komputerowych i genokomputerowych podzespołów, które w większości pełniły rolę banków zapasowej pamięci dla samego Serca. Które, wyposażone w bloker Sztucznej Inteligencji wymagany przez Zjednoczenie, było ukryte za prostym kineskopowym ekranem podpiętym pod bogatą w przyciski konsolę kontaktową.

Serce statku, zdecydował, musi też być jego sercem. Tylko wtedy zanurzy się w ciszy. Ciszy pełnej spokoju i kontroli. Ciszy pełnej wolności. Czyż każdym królestwem nie rządzili w rzeczywistości magowie? A on, Hub Tansky, był potężnym magiem uzbrojonym w miliony mikroskopijnych magicznych ksiąg. Tak, to porównanie wyjątkowo mu się spodobało. Mag za plecami króla. Człowiek za kurtyną. Hub utkany z cienia.

Musi tylko wiedzieć.

Niestety, wiedza była zakazana.

Z początku nie rozumiał, co się dzieje. Owszem, miał dostęp do wszystkiego... ale był to dostęp do niczego. Dostęp serwisanta, bez możliwości wejścia w kluczowe dane. Klocki zostały ustawione i mógł spacerować po utworzonym przez nie labiryncie, ale nie mógł go już budować. Niektóre z budynków zostały bezczelnie zamknięte, a nawet zabite dechami. A część miała na sobie denerwujący napis: „Tylko do wiadomości kapitana”. „Skontaktuj się z administratorem”. „Podaj kapitańskie hasło dostępu”.

Nikt nie mógł tak zabezpieczyć systemu. To było niemożliwe. Więcej, to było obraźliwe. Jak długo da radę gmerać przy aortach Serca, nie zostając wykrytym? Pacjent okazał się wyjątkowo doświadczony, ale on, Hub Tansky, był wytrawnym chirurgiem. Czego może jednak dokonać chirurg bez zezwolenia chorego? Co może zrobić, gdy napotyka na tak przykry brak zaufania? Brak zaufania go odstręczał. Brak zaufania go denerwował. Brak zaufania był czymś zupełnie nowym. I wyjątkowo nieprzyjemnym.

Imprint, przypomniał sobie. Ten Harpago w trakcie podpisywania kontraktów mówił coś o tym, że statek będzie zimprintowany przez kapitana. To niemożliwe, a jednak. Totalne sprzężenie ze statkiem, efekt uboczny prób konwersji dokonywanych na ludziach przez Maszyny. Ale to było tysiące lat temu, pod koniec Wojny! Hub czytał może o dwóch potwierdzonych przypadkach w przeciągu ostatnich dwustu lat... a i tak traktowano je jako legendę bądź ciekawostkę. Jak to w ogóle możliwe?! Tansky poprawił się w pajęczym kokonie i nerwowo zaczął wklepywać kolejne bezużyteczne polecenia.




Sygnał zapowiadanego przez Myrtona „skromnego spotkanka” rozjarzył się na monitorach niespełna trzynaście godzin później.

Usłyszał go doktor Harpago, siedzący w swojej kajucie tuż po zażytej dawce uspokajającego ciało i duszę kognityku, zakazanego w większości cywilizowanych systemów.

Usłyszała go Pin – niepewna, czy nie jest to jeszcze jeden z symptomów otaczającego statek dziwnego chłodu.

Usłyszeli go siedząca za sterami skokowca Erin i urzędujący w maszynowni Monsieur. Usłyszał go także wciąż klepiący w klawisze Hub Tansky.

I usłyszał go Myrton Grunwald.

Kapitan „Wstążki” leżał na wygodnej kozetce z drinkiem w ręku, naciskając przycisk pilota od holo. Rozjarzona błękitnawą poświatą kobieca sylwetka pojawiała się na środku kajuty, mówiła kilka słów, uśmiechała się i gasła. Kiedy znikała, Grunwald ponownie naciskał przycisk i przedstawienie zaczynało się od nowa.

– Daj spokój, Myrton – mówiła kobieta utkana z holo. – Daj spokój, Myrton.

– Wiesz, że nie mogę – odpowiadał.

– Daj spokój, Myrton – powtórzyła. Ale obraz drgał już, przygnieciony wibracją sygnału o zbliżaniu się „Wstążki” do niesprecyzowanej jednostki kosmicznej.

– Jedno muszę ci przyznać – orzekł Myrton, wyłączając holo. – Jesteś w tym coraz lepsza.

Kobieta uśmiechnęła się i zgasła.





Jestem nauką. Jestem światłem w mroku, nadzieją w zwątpieniu, ratunkiem w czasach zagłady. Jestem nauką, a nauka mieczem jest mym i tarczą.


Almanach Matematyczny Klanu Naukowego, fragment Przedmowy





Walter Dinge, Kontroler Zjednoczenia, zdobywca odznaczenia Błękitnej Perły, urzędnik trzeciego stopnia, dyplomowany specjalista w zakresie Gospodarki Systemowej i jeden z sześciu najbardziej zaufanych pracowników KZ, pocił się pod pachami.

Rzecz jasna było to złudzenie. Ponad piętnaście standardowych, a więc błękitnych lat temu Dinge poddał się prostej, legalnej genotransformacji i jego ciało nie wydzielało już żadnych zbytecznych płynów. Uczucie cieknącego potu wszakże pozostało. Niczym ból fantomowy pojawiało się nawet tam, gdzie skóra była sucha i dokładnie wyszorowana środkiem dezynfekującym. Przeklęty brud i biologiczne wyziewy; Walter niemal widział, jak atmosfera Gatlarku usiłuje otoczyć go oparami i naruszyć jego ukochaną czystość. Nawet w miejscu, które wyglądało na najczystsze ze wszystkich. Nawet na kamiennych Pustkowiach.

Gatlark, tak jak większość zamieszkanych światów, posiadał aglomeracje miejskie. Były to jednak aglomeracje o tyle dziwaczne, że tkwiące korzeniami w pradawnym Średniowieczu, o którym Walter wiedział tylko tyle, że rozgrywało się w czasach PEI. Pierwsi imperialni osadnicy musieli stanowić jakiś ciekawy odłam historyczno-religijny, bo zrezygnowali z wielu udogodnień oferowanych przez Stare Imperium i po zakończeniu terraformowania zdecydowali się na postawienie kamiennych budowli, wykorzystując do tego celu lokalną odmianę wapienia i utwardzanego szarobiałego piaskowca.

Nieważne. Ryzyko należało zminimalizować, podał zatem koordynaty na granicy tkwiących za stolicą Pustkowi. Za nimi był, jak Walter zdążył się zorientować, jedynie Mroczny Las – miejscowi nazywali tak olbrzymi bór pełen dziwacznie skręconych, grubych drzew. Miejsce spotkania wydawało się zatem świetne, oddalone i przede wszystkim puste. Wspaniały wybór, dopóki nie zrozumiał, że nie ma się jak tam dostać.

Zależało mu na dyskrecji, zatem nie skorzystał z oferowanych przez zamek Gatlark skuterów antygrawitacyjnych. W końcu, gdy tracił już nadzieję, w budynku oznaczonym szyldem „Gutfin i Synowie” znalazł chodzacze: wywodzące się chyba z Ery Imperialnej metaliczne urządzenia kroczące, o prostej, jedynkowej, a więc niezakazanej specyfikacji maszynowej. Pełne pokręteł, kół zębatych i ciśnieniowych rur, wyglądały tak, jakby zaraz miały się rozpaść.

Właściciel, wyposażony w pożółkłe od brudu zęby, poinformował radośnie, że to „autoryzowane przez samego księcia Ybessena parówki”. Dopiero po dłuższym tłumaczeniu wyszło na jaw, że metaliczne ustrojstwa wykorzystują jakąś technologię parowo-ciśnieniową i nie są wyposażone choćby w podstawowe antygrawitony, co oznaczało, że w momencie upadku Walter może skręcić sobie kark.

– Tu se pan przekręci i będzie – informował zadowolony handlarz, pokazując na pokrętła kursowe wetknięte w zardzewiałą deskę rozdzielczą. – Wajcha do ustawiania prędkości, autopilot na skobel...

Chodzacz sapał i klekotał, a zamontowane na jego szczycie siedziska, sterujące i pasażera, wyglądały na pocerowane i wyłaziła z nich gąbka. Walter uznał, że przy maksymalnej prędkości powinien dotrzeć na miejsce w przeciągu standardowych pięćdziesięciu minut.

Podróż była potworna. Mechanizm kiwał się, trząsł, puszczał z sykiem parę i zgrzytał. Gdy wreszcie dotarł na miejsce, obolały Dinge ledwo zwlókł się z fotela. Musiał poczekać dobrą minutę, zanim udało mu się w pełni wyprostować. W odróżnieniu od stanu fizycznego, psychicznie czuł się jednak znacznie lepiej. Pustkowia, zdecydował, nie były takie złe. Kamienna płaszczyzna popękana nielicznymi kraterami i upstrzona garścią białych krzaków działała uspokajająco. Bez wątpienia było tu czysto i ta myśl przyniosła mu ulgę. Może mógłby o wszystkim zapomnieć? Choć na jedną chwilę... Nie. To niemożliwe. Wszystko przez Mamę Kość.

Sygnalizator na płytce od personala już piszczał, Walter zerknął więc w niebo, na powiększający się z wolna czarny punkcik, i z dziwną rezygnacją wyciągnął niewielkie puzderko z tabletką jonizującą. Zażywał je od momentu pojawienia się na orbicie tego marnego systemu i zostało mu jeszcze osiem. Nie chciał myśleć, co będzie czuł, jeśli ich zabraknie.

Niewielki stateczek, skoczek głębinowy „Igła”, już lądował. Niedostrzegalnie zadrżał, schładzając swoją powierzchnię, i otworzył pionowy właz, ukazując Gatlarkowi pasażera – zaplątaną w mechanizmy sterujące Madellę Nox, zaufanego psa gończego Rady Zjednoczenia, znaną powszechnie jako Mama Kość. Mówiono o niej Bicz na Kontrolerów i nie było w tym przesady, choć nazwa oficjalnego stanowiska brzmiała jeszcze bardziej lodowato: Nadzorczyni Sektora Kontroli. Ale określenia „Nadzorczyni” używano rzadko. Nox – co Walter uważał za bezsensowne – wolała swoje przezwisko. Przynajmniej do niej pasowało. Była bardzo chuda i bardzo blada, a przy zaciętej twarzy i zaciśniętych ustach naprawdę przypominała szkielet, na który ktoś naciągnął napiętą skórę.

– Systemy Zewnętrzne – powiedziała teraz, odpinając się od mrugających błękitnymi lampkami kontrolek. – A żeby było gorzej, jakieś zapomniane Księstwo Graniczne. Lepiej niech to będzie prawda, Dinge.

– To prawda, Mamo.

– Zobaczymy. Musisz być tego plagowo pewny, skoro mnie ściągnąłeś. Tak, tak... – Machnęła niechętnie ręką. – Wiem, że nie myślałeś akurat o mnie. Przykra niespodzianka, co, Dinge? Spodziewałeś się jakiegoś szaraka z KZ? Kogoś, komu wciśniesz każdą bzdurę i poklepiesz na pożegnanie po plecach, po podpisaniu zezwoleń na interwencję? Nie, przepraszam, nie o to ci chodziło... – Tylko niezdający sobie sprawy z groźby nowicjusz odebrałby uśmiech Mamy Kość jako zapowiedź obniżenia napięcia. – Nie chciałeś żadnych zezwoleń. Puściłeś tę informację, wiedząc, że dojdzie na Błękit w czasie, kiedy dawno sam wszystko załatwisz. A będziesz miał na to pokrycie, prawda?

– Kontrola? – spytał sucho Dinge.

– Kontrola – przyznała niechętnie Nox. – Znów plotki o Powrocie i tym podobne bzdury. Elohim latają przy Granicy Galaktycznej jak szaleni, Zbiór wygłasza jakieś durne przepowiednie... Co tak stoisz? Pomóż mi wyjść. Trzeba rzucić lokalizację „Igły” do „Niani”. Jeśli to, co masz, jest coś naprawdę warte, może poproszę o zezwolenie na oficjalne naruszenie atmosfery i spuszczą nam transport.

– „Niania” jest tutaj?

– Nie myślisz chyba, że przyleciałam na to zadupie skoczkiem głębinowym? Jestem w podróży kontrolnej od prawie roku. Czym ty tu przyleciałeś? Nie chcesz chyba powiedzieć, że tym czymś? Czy to staroimperialny chodzacz?

– Przybyłem TransLinią... Ale jednostka o klasie niszczyciela... Nie wzbudzi to niepokojów? Wyraźnie sugerowałem, że zależy mi na dyskrecji...

Madella skrzywiła usta.

– Nie gadaj bzdur, Dinge. „Niania” to nie krążownik. Jest tylko nieco większa od typowej fregaty. Nikt tu z tej racji nie popuści w kombinezon. To nie ten rząd wielkości.

– Gatlark ma satelity skanujące, Mamo. I własną flotę. Nie jest może duża, ale...

– Tego, że „Niania” jest mocno zaawansowana technicznie, łatwo wykryć się nie da. Dla postronnego obserwatora to tylko niewielki niszczyciel. Na Plagę, mam cię uczyć klasyfikacji okrętowej? Podaj mi rękę albo zostawię cię na tej zapyziałej planetce, żebyś kontrolował coroczny przyrost czyraków na jednego mieszkańca.

Walter westchnął w duchu i niechętnie podał dłoń Mamie Kość.




Nat nigdy nie wiedział, dlaczego nie pozbył się Aro – swojej mechanicznej opiekunki. Być może z powodu atawistycznego lęku, który odczuwano, widząc Maszynę, lęku przyjemnie podobnego do obaw związanych z psychofizją.

Potrzeba było trzystu lat po Wojnie Maszynowej, by ludzkość zdecydowała się na pierwsze półinteligentne mechanizmy, i kolejnych trzystu, by zaczęła tworzyć nową, choć zubożoną technicznie generację Maszyn. Owe nowe Maszyny podzielono z grubsza na trzy stopnie. Stopień pierwszy oznaczał urządzenia o SI na poziomie owadów, drugi zwierząt. Poziom trzeci zbliżał się już niebezpiecznie do inteligencji ludzkiej i był najeżony wszelkimi możliwymi zabezpieczeniami.

Rzekomo istniały i Maszyny o podwyższonym stopniu trzecim, zwanym także poziomem trzy i pół, niemal odpowiadającym ludzkiej inteligencji, ale były tak rzadkie, że spotykane jedynie w Systemach Wewnętrznych i w ilościach ograniczonych przez żelazne protokoły Rady Zjednoczenia. Mityczny poziom czwarty był całkowicie zakazany pod karą śmierci. Ale już na Maszyny stopnia trzeciego patrzono w Systemach Zewnętrznych jak na demony z dawnych legend, obleczone w metalowe ciała.

Natrium Gatlark nie przejmował się demonami. W końcu i tak podejrzewano, że był jednym z nich.

Teraz liczył się już tylko czas. Po otrzymaniu informacji od Kirke Nat niemal natychmiast puścił wiadomość w zabezpieczonej sondzie głębinowej. Szybszego sposobu nie było, zatem pozostawało mu tylko czekać na odpowiedź. Liczył, że jeśli zostanie nagrana szybko, sonda powinna pokonać drogę powrotną w około pięćdziesiąt sześć standardowych minut.

Problem komunikacji galaktycznej rozwiązywano trojako. Można było zdecydować się na kontakt poprzez Strumień, przesyłający informację od jednego stacjonarnego satelity do drugiego – co samo w sobie oznaczało, że informacja puszczona przez emiter głębinowy danego satelity docierała ze znacznym opóźnieniem. Tak zresztą funkcjonował Strumień, opierający się na elektronicznym szumie wysyłanym przez każdy zamieszkały system i oplatający Wypaloną Galaktykę misterną siecią wciąż aktualizowanych połączeń. Takiego strumieniowego satelity użył wcześniej Dinge.

Sposób drugi był równie oczywisty co prosty. Informacje zabierały ze sobą statki, najczęściej należące do powszechnej w całej Wypalonej Galaktyce TransLinii Zjednoczenia. Szybsze od przesyłanych metodą strumieniową informacji, trafiały do określonego systemu i zaczynały nadawanie do wszystkich znajdujących się w jego obszarze satelitów.

Sposób trzeci i ostatni był najszybszy, ale i najbardziej kosztowny. Korzystano z sond głębinowych.

Sondy głębinowe nie były niczym innym jak bezzałogowymi stateczkami, dostosowanymi już na poziomie konstrukcyjnym do pokonywania wyznaczonych odległości w ściśle określonym kierunku. Nie mogła to być odległość zbyt duża – wraz z jej wzrostem wzrastał też koszt sondy i stopień jej skomplikowania, co po przekroczeniu pewnego poziomu stawiało pod znakiem zapytania opłacalność ich produkcji. Była to jednak wielkość przekraczająca piętnaście lat świetlnych; w końcu sondy nie były statkami posiadającymi dużą masę. Trudno było określić, jaką maksymalną odległość mogły pokonać – prace nad wciąż udoskonalonymi ich wersjami otwierały nowe możliwości i już mówiło się o sondach potrafiących przebyć ponadtrzykrotną odległość, na którą mogły pozwolić sobie zwykłe skokowce.

Niestety, precyzyjne ustawienie sondy w celu jej skutecznego – a zatem jak najszybszego – lotu wymuszało konieczność jej budowy z uwzględnieniem stałych wytycznych: startu i miejsca docelowego. Słowem, sprawdzały się one jedynie na utartym szlaku transportowym.

Nie chodziło tu o kwestie ewentualnego przeprogramowania – w fizyczną budowę napędu trudno było ingerować. Dodatkowo około piętnaście procent z nich nigdy nie powracało – miały zbyt małą masę, by taki komar mógł za każdym razem bezpiecznie przebyć Głębię. Stąd brała się ich cena i nic nie wskazywało na to, by najbliższe dziesięciolecia mogły coś w tej sprawie zmienić. Nawet Strażnicy Granicy korzystali głównie z rozproszonych wokół Granicy satelitów podpiętych pod Strumień.

– Nat.

Aro zatrzeszczał, otwierając łącze głosowe. Przez wbudowany głośnik przedostała się najpierw fluktuacja białego szumu, by nagle ustąpić pełnemu napięcia głosowi Kirke Bloom.

– Nat? – odezwała się ponownie. – Słyszysz mnie? Nie będę puszczała holo. Kanał może być inwigilowany. Mało kto sprawdza samo audio.

– Słyszę cię – odpowiedział dziwnie martwym głosem.

– Puściłeś już informację?

– Tak.

– Plaga... No nic. Skoro musiałeś...

Natrium przestał pukać palcami o poręcz. Znalazła coś? Plagowa Kirke! Nie mogła poinformować go szybciej?

– Co się stało? – spytał, usiłując zachować spokój. Odpowiedziała mu cisza. Bloom wstrzymała oddech na jakieś pięć długich sekund. Dopiero po ich upływie przez głośnik Aro doleciało ponure westchnienie.

– Nie będziesz miał oczywiście bezpośredniego łącza?

– Bezpośredniego? On jest poza układem! Puściłem informację sondą głębinową. To najbardziej bezpośredni kontakt, jaki mogłem uzyskać. Co się tam urodziło, Bloom?

– Nic takiego – oznajmiła. – Kontroler, nie licząc dialogu, puścił pęk zakodowanych plików. Skopiowałam je już wcześniej, ale były zaszyfrowane jego personalem. Dopiero przed kilkoma minutami udało mi się je rozkodować.

– I?

– Mamy współrzędne, o których mówił. Dokładne, co do jakiegoś tysiąca kilometrów. Zaledwie!

– W wiadomości do Zjednoczenia zastrzegał, że to nadal spekulacje. Skąd tak dokładne dane? – zdziwił się Nat.

– Wydaje się, że ten cały Dinge lubi historię. Nie włamałam się do jego personala... wiesz, że to prawie niewykonalne i na pewno łatwo da się wykryć, ale podejrzałam nazwy kilkuset zawartych w nim paczek danych. Była tam masa danych historycznych, między innymi o martwych skokach, zagubionych w Głębi statkach i tak dalej. Jeszcze więcej o Widmach. Zerknęłam w miarę ostrożnie. Wszystko bez bezpośredniej ingerencji. Tylko prześlizgnięcie – głos Bloom nabierał rozpędu. – I one tam były, Nat. Plagowe współrzędne.

– Zrzuć mi je – powiedział Natrium suchym z emocji głosem, wyjmując płytkę personala i wtykając ją w port szczelinowy Aro. Zatrzeszczało, Aro zapiszczał, a Kirke zaczęła nadawać.

Do powrotu sondy głębinowej pozostawało jeszcze około trzydziestu błękitnych minut.




Kirke Bloom czuła znajomy dreszcz.

Jakąś błękitną dekadę temu wybrała się do Centrum Zbioru – wysokiego, szarego budynku sekty na obrzeżach Prim, miasta, w którym mieszkała, wybudowanego przez Zjednoczenie około stu dwudziestu kilometrów na południowy wschód od stolicy Gatlarku. Prim, nazywane przez Zjednoczenie „technologiczną szansą” planety, z wolna chyliło się ku upadkowi: opustoszałe place i autonomiczne domy nie wzbudzały sympatii mieszkańców starożytnego księstwa i Bloom, tak jak wielu jej rówieśników, mieszkała tam niczym w technologicznym skansenie. Życie było ciężkie, ale powszechne w całej Wypalonej Galaktyce Centra Zbiorów obiecywały konkretne, kredytowe sumy za możliwość przeprowadzenia przesiewowych badań pod kątem ewentualnych zdolności parapsychicznych mieszkańców. Kirke była bardzo młoda i ciekawa, czy nie posiada jakichkolwiek nadnaturalnych zdolności. Była także na tyle naiwna, by wierzyć, że odkrycie u niej telepatii, telekinezy czy innej umiejętności parapsychicznej przez Zbiór pozostanie bez echa. Sekta nie miała w zwyczaju rezygnować z potencjalnych nabytków.

Szanse na pozytywny wynik testu były spore. W tamtym czasie dziewczyna miała już za sobą kilka udanych genopołączeń z zestawami genokomputerowymi, które znacznie wykraczały poza zwykłe wpięcie w system.

Budynek Zbioru wydał jej się zimny i martwy. Stał w średnio zabudowanym sektorze, który wyglądał na tyle przygnębiająco, by Bloom ogarnęło zniechęcenie do przeprowadzania jakichkolwiek badań. Doszła jednak do wniosku, że obszar zajmowany przez Centrum nie różni się zbytnio od reszty szarawego Prim, pełnego poskładanych byle jak bloków i wymarłych placów.

Kirke zostawiła skuter antygrawitacyjny na parkingu pod Centrum i dała zeskanować sobie geny przy drzwiach, które rozsunęły się po chwili z cichym sykiem, kojarzącym się z odgłosem otwieranej grodzi na stacji kosmicznej. Bloom wzruszyła ramionami i weszła do środka, stąpając po lśniącym bielą korytarzu, zapewne obserwowanym przez holokamery Zbioru. Nie wiedziała, gdzie odbywają się testy i czy ktokolwiek jest zainteresowany jej przybyciem, do momentu kiedy część korytarza zaczęła lekko pulsować zieloną linią, kierującą ją do jednego z pomieszczeń. Ruszyła szybko, chcąc mieć już za sobą nieprzyjemną część badania.

– Kirke Bloom – powitała ją siedząca w środku adeptka sekty. Odziana w biały, nieco przybrudzony habit wyglądała staro i odpychająco. – Spodziewaliśmy się ciebie.

To ją rozbawiło. Zbiór miał tendencję do wygłaszania podobnych twierdzeń, niemających, jak zakładała Kirke, żadnego poparcia w rzeczywistości. Zasłona dymna przysłaniająca niewiedzę, ściema dla naiwniaków. Kobieta nie była jednak zainteresowana reakcją Kirke na wyuczoną formułkę. Zamiast tego poprawiła się na krześle, stojącym za długim, cienkim biurkiem, i przejechała palcami po stercie czegoś, co wyglądało na dokumenty wydrukowane na średniowiecznym papierze.

– To na twój temat – oznajmiła, klepiąc z zadowoleniem jedną z napakowanych dokumentami teczek. – Zawsze sprawdzamy potencjalnych kandydatów. Usiądź. – Wskazała jej krzesło. Kirke wzruszyła ramionami.

– Chciałam tylko zrobić badania – oznajmiła.

– Oczywiście – zgodziła się kobieta, schylając się i wyciągając coś, co wyglądało na końcówkę maszyny testującej. – Interesuje nas twoja przyszłość. Prognozy wyglądają naprawdę ciekawie. To, co widzisz, to PsychoCyfer. – Położyła na biurku rozgałęziacz, kończący się kilkoma kabelkami i szydłem kontaktowym. – Modyfikowany dla potrzeb Zbioru. Do jego prawidłowego działania potrzebne jest wpięcie.

Podpięcie pod program analityczny? Byłby to chyba pierwszy PsychoCyfer, który wymagał bezpośredniego połączenia z mózgiem. Nie wyglądało to zbyt dobrze. Kirke nie miała obaw, by podpiąć się pod cokolwiek, pod warunkiem że sama decyduje o tym, co to jest i jak będzie gmerać przy jej neuronach.

– Mam obowiązek poinformować cię, że badanie może być bolesne – dodała kobieta.

– Świetnie – skrzywiła się Bloom. – Jak bardzo?

– To zależy – powiedziała adeptka. – Ból to droga. Droga to poznanie.

– Ja plaguję – zaklęła Kirke. O bólu nie było mowy. Jak i o wariatce w habicie, z rozwianym siwym włosem, wyglądającej na kogoś z przepalonym międzymózgowiem. – W porządku, będziemy się żegnać. – Wstała, nie patrząc na kobietę. Przybycie tutaj to plagowy błąd, tego była pewna. Dreszcz, który odczuwała już wcześniej, zaczął ogarniać coraz większe obszary jej ciała. – Pa. Droga to poznanie, kibelek to sranie, i tak dalej. Miłego życia.

– Bloom.

Kirke nie wiedziała, dlaczego stanęła, ale głos kobiety przyszpilił ją w połowie drogi do drzwi. Niemal wbrew sobie odwróciła się. Adeptka wsparła podbródek na ręce niedbale opartej o blat biurka. Uśmiechnęła się.

– Czujesz to, dziewczyno – powiedziała. – Nie wiem, co to jest dla ciebie, ale to czujesz. Jest w tobie. Ogarnia cię. Twoja przyszłość. Jeśli stąd wyjdziesz, nigdy nie dowiesz się, jaka ona jest. To coś więcej niż twoje komputery, więcej niż brak nakładek. Więcej niż genopołączenie ze Strumieniem. Twoja przyszłość cię wzywa.

Plaga, pomyślała Kirke. Skąd? Dreszcz zaczął docierać coraz bliżej i bliżej jej serca. Wciąż stała bez ruchu, zastanawiając się, czy w ogóle wyjdzie z Centrum.

– Zbiór da ci coś, czego nie da nikt inny – kontynuowała kobieta, owijając ją głosem niczym lepką nicią. – Możesz stać się jego częścią. Możesz poznać go tak, jak pragnie być poznany. Możesz go wzmocnić swoją siłą. Możesz – dodała, i chyba to brzmiało najbardziej przerażająco – możesz być mną.

Właśnie wtedy coś pękło. Dreszcz ogarnął serce Bloom, a potem wypełnił ją stanem, który czuła tak wiele razy wcześniej. Stała się zimna. Zimna niczym komputerowy system. Chłodna i pewna jak genopołączenie i całkowicie bezpieczna. A potem odcięła nić.

– Dzięki – oznajmiła spokojnym głosem. – Ale nie skorzystam. Mam za dużo roboty i mało czasu na pierdoły.

– Bloom – odezwała się jeszcze raz wyraźnie zaskoczona kobieta, ale Kirke wyszła tak szybko, jak się pojawiła. Kątem oka dostrzegła jeszcze, jak adeptka wstaje i naciska ukryty gdzieś przycisk, przyspieszyła więc kroku, w ostatniej chwili wychodząc przez zamykające się drzwi Centrum. Spokojna i pewna podbiegła do skutera, zdjęła blokadę genową i strzeliła zapłonem fuzyjnym. Maszyna zacharczała i ruszyła z cichym wizgiem, byle dalej od Centrum, dalej od Zbioru, dalej od Prim.

Dopiero gdy Kirke była daleko, chłód i dreszcz zaczęły ustępować, aż wreszcie pozwoliły jej zahamować, zejść ze skutera, usiąść i zacząć się trząść.

A teraz, siedząc przed szumiącym łączem audio i potwierdzając przesłanie zaktualizowanych danych, czuła to samo. Narastający dreszcz. Dotykający nitkami jej serca. Zwiastujący pewność zbliżającej się śmierci. Zawirowanie przyszłości. Wybór drogi.

O tak, czuła to. Dreszcz nigdy jej nie okłamał. Wdepnęła w gówno. Wdepnęła w czarną dziurę. Wykopało ją poza Granicę Galaktyczną. Wniknęła w pustkę.

Ale nie przerwała połączenia. Patrzyła, jak pasek postępu się wypełnia, a potem rozbłyskuje wesołą, gęstą zielenią.




Sonda wynurzyła się z Głębi, pozostawiając za sobą szarobłękitny poblask rozedrganych superstrun i kwantowych, grawitacyjnych pęknięć. Gdyby w kosmosie mógł rozchodzić się dźwięk, można by usłyszeć gasnący teraz huk i świst dopiero co rozdartej czasoprzestrzeni. Ale na epileptycznej orbicie Gatlarku królowała cisza.

– Fliiink. Fliiiiiink...

Drugi astrolokator „Niani”, Cicero Flink, wzdrygnął się odruchowo. Tak jak się spodziewał, pierwszy astrolokator odwrócił się w fotelu i patrzył na niego błagalnym wzrokiem starca.

– Tak, Lem?

– Się mi tu popsuło...

Niech to Plaga, znowu to samo! Po ostatnim unowocześnieniu oprogramowania przez Klan Naukowy jęki i stęki Zachariasza Lema stały się coraz częstsze. Doszło do paranoi, w której wygaszacz z logiem statku wywoływał u pierwszego astrolokatora atak paniki. Cicero przeczesał palcami krótko obcięte blond włosy i wlepił oczy w starca.

– Gdzie?

– Tu mi mruga coś.

Na Tych, Którzy Odeszli, jęknął w duchu Flink. Jeden z nowocześniejszych statków Zjednoczenia, niszczyciel samej Nadzorczyni Sektora Kontroli z SI wykastrowaną zaledwie w dwudziestu pięciu procentach, a ja muszę niańczyć starego durnia!

Ze sztucznym, pełnym teatralnego współczucia uśmiechem wstał z fotela i starając się nie wzbudzać zainteresowania reszty załogi, podszedł do Lema, który zrogowaciałym, starczym paznokciem wskazał mu pulsującą plamkę na fragmencie monitorowej płaskomapy. Nowa nakładka graficzna, której Zachariasz nie chciał lub nie mógł zrozumieć, jarzyła się błękitną kreską poskokowej smugi. Była wątła, ledwo widoczna – ale istniała.

W przestrzeń Gatlarku wskoczyło coś niezarejestrowanego. I nadawało nieznanym SI „Niani” kodem. Szyfr, zrozumiał Flink. Z jakiegoś międzygwiezdnego komara. Cóż to takiego? Z pewnością było zaawansowane. Zaawansowane, a więc drogie. Drogie, a zatem ciekawe. I właśnie zaczęło nadawać cienkimi strużkami sygnału lokacyjnego. Szukało podejścia. Podejścia do planety.

Sonda głębinowa.

– Naprawisz? – wyjęczał przerażony Lem. Cicero kiwnął głową.

– Pewnie, że tak. Zostaw to mi na moment... – Siadał już na miejscu skwapliwie podnoszącego się Zachariasza. – Zrobię, co trzeba.

A kiedy już to zrobię i zapiszę w dzienniku pokładowym jako własną zasługę, to może pozwolę ci zatrzymać naszywkę z astrolokacyjną gwiazdką.





Widziałem twarz Imperatora i widziałem oczekującą na odpowiedź Maszynę. Oto dylemat: śmierć Imperium lub niewyobrażalna ilość światów skazanych na zagładę. Ale Jedyny nie ugiął się przed żądaniami sztucznego umysłu. Jednym gestem przekreślił nadzieję na pokój.


Kroniki Wojny Maszynowej spisane przez Sekretarz Imperium Alcebius Hab, ocalałe zapisy Sieci Galaktycznej





Przestwór międzygwiezdny nie jest wcale pusty.

Wypełnia go gaz i pył. Przecinają strugi neutrin i poblask elektromagnetycznego promieniowania. Jego część wypełniają ciągnące się milionami kilometrów międzygwiazdowe obłoki, rozświetlone przez kosmiczne promienie i rozdarte okruchami zabłąkanej materii. Wypełniające ją mgławice zaburzają przepływ zagubionego światła, które zdaje się pęcznieć i przepoczwarzać w widmo gasnących z wolna kolorów.

W ciszy owej przestrzeni otwarcie Głębi jest niczym nagły, rozpaczliwy krzyk. Materia Wszechświata pęka, ukazując szczelinę, która istnieje zarazem i nie istnieje, a powrót z Głębi jest jak echo owego krzyku. Fala poskokowa jawi się wtedy niczym srebrny pył wróżek. Nie jest to jednak pył, a dogasająca blizna.

„Wstążka” szeptała do siebie, skanując przestrzeń pasmami szumiących sensorów. Jej Serce zabiło programem wyszukującym ślady cząsteczek i promieniowania, zagubionych energetycznych plamek pozostawianych przez napęd, echa natężeń antygrawitonów i cichnącego zawodzenia Głębi.

Wykrycie echa, owego pogłębinowego rozdarcia, wydaje się niemal niemożliwe, biorąc pod uwagę ogrom kosmosu. Od czasów odkrycia nowego napędu i ekspansji ludzkości Wszechświat skurczył się wszakże, przecięty siatką handlowych linii, zminiaturyzowany do danych zawartych w Kryształach Galaktycznych. Wcześniej niewyobrażalne odległości teraz stały się akceptowalne, bo wyliczano je ilością skoków i determinacją międzygwiezdnych żeglarzy. Rzecz jasna istniały jeszcze dziury głębinowe – naturalne robacze korytarze Głębi, umożliwiające skoki na o wiele większe odległości – ale część z tych wormholi była niestabilna, część zniszczono w trakcie Wojny Maszynowej, a część zarezerwowano dla TransLinii Zjednoczenia.

„Wstążka” szukała blizny w skatalogowanym punkcie przestrzeni, a kiedy ją dostrzegła, monitory ożyły i rozświetliły się alarmem zbliżeniowym. Konsole z cichym klekotem zasypały pamięć podręczną mrowiem danych. Statek zmodyfikował blokadę kursową, nałożoną przez Erin Hakl, i skorygował wytyczne przelotowe, uwzględniając powidok Głębi. Wszystko to trwało tyle co kilka uderzeń serca.

A potem zgasło.




– Tansky. Masz wektory?

– Nie, Serce nie raportuje.

– Chcę wektory, Hub.

Hub klepnął palcami w klawiaturę, uruchamiając fazę koncentrowania sygnału, który dopiero co uderzył w sensory „Wstążki”. Cień obcego statku istniał, trzeba było znaleźć sam statek. Jak na złość komputerowiec zaledwie dwie godziny temu wylazł z Serca, żeby napić się kawy. Zrobił sobie jakąś słabiznę, po brzegi wypełnioną zabielaczem i przesłodzoną. Wystarczyło upić sto mililitrów tego świństwa, by ogarnęła go niespodziewana senność.

Kiedy wylądował w swojej kajucie i zamknął oczy, cały statek zajaśniał nagle jak bar w stacji górniczej po wypłacie. Półprzytomny Tansky zwlókł się z leżanki i ruszył do pokoju komputerowego, kątem oka dostrzegając Erin Hakl siedzącą wyprężoną jak struna w fotelu pierwszego pilota. Nikogo jeszcze nie było. Doktorek zapewne siedzi na dupie i pichci smarowidła na hemoroidy, mechanik żre, astrolokatorka pierdzi w leżankę, a kapitan... cóż, kapitan. Kapitanuje. Szkoda, że nie na pokładzie głównym.

Muszki, pomyślał z zadowoleniem Hub, zaczynają jednak trzepotać skrzydełkami. Oto, czego może dokonać zapowiedziane przez kapitana „skromne spotkanko”. Rozsiadłszy się w ruchomym fotelu Serca, zmieniającym swoją pozycję w zależności od potrzeb operatora, ponownie zatańczył palcami na konsoli kontaktowej. Główny monitor zaczął wyświetlać trzeszczące tabelki danych; kościane literki na zielonkawym tle zadrgały i przepoczwarzyły się w nadmatematyczne słupki. Większość roboty musiała odwalić SI, ale to nie znaczyło, że Tansky nie miał nic do zrobienia.

– Wzywam niezidentyfikowany statek w przestrzeni Hades – doleciał do niego spokojny komunikat Hakl. – Zidentyfikuj się. Tu prywatny skokowiec załogowy „Wstążka”, specyfikacja handlowa tysiąc czterysta dziesięć NE, w drodze do stacji Hades Sigma. Powtarzam...

– Powtarzaj, powtarzaj – mruknął do siebie Tansky. Złapał już poskokową falę i wprowadził ją na twardo w nawigację, przekazując pałeczkę Erin. Pozostawało mu teraz tylko patrzeć na ciągi danych i liczyć, że w międzyczasie coś nie pierdyknie. Nie powinno, a przynajmniej miał taką nadzieję.

Zerkając na ekrany, poklepał się po swoim sfatygowanym kombinezonie i z satysfakcją wyczarował z jednej z licznych kieszonek zapomnianego peta. W Sercu nie wolno było palić – a tym bardziej substancji będących kopią niegdyś istniejącej nikotyny – ale zdążył już wykasować nałożone blokady. O dziwo, udało się. W tej sprawie poszło nad podziw łatwo – Grunwald zostawił mu iluzję swobody. Spryciulek.

Zaciągnąwszy się neonikotyną, Hub zastygł w oczekiwaniu.




Ludzkość szybko doceniła wartość, jaką przedstawiał sobą dobry astrolokator. Pilota można wymienić łatwo, tak samo jak mechanika czy nawet kapitana. Jeszcze łatwiej wymienić komputerowca. Wymiana astrolokatora była wyjątkowo trudna.

Nie chodziło o samą edukację – z tym Zjednoczenie mogło sobie poradzić, dysponując odpowiednimi środkami i współpracując z Klanem Naukowym. Astrolokator musiał wszakże posiadać niedające się genotransformować zdolności, charakteryzujące genialnego muzyka czy poetę. I musiał potrafić z nich korzystać.

Rzecz jasna nie każdy astrolokator był geniuszem. Większość wykonywała po prostu swoją pracę. Wraz z upływem lat i uruchomieniem Strumienia praca astrolokatorów traciła też z wolna na znaczeniu. Dane dotyczące Wypalonej Galaktyki były stale aktualizowane, a boje lokacyjne coraz liczniejsze. Ludzkość nie potrafiła jednak na nowo zaufać SI i w ten sposób pracę astrolokatora nadal traktowano jako dość prestiżową. Jej wartość spadała tylko wtedy, gdy astrolokator trafiał na czarną listę kontraktową, czy to przez swoje błędy, czy wskutek innych okoliczności.

Choćby takich jak pobyt w Azylu.

Pinsleep Wise ulokowała się w fotelu drugiego pilota i zerknęła na wyrysowany na monitorze nawigacyjnym płaski obraz mapy systemowej. Na obrzeżach widać już było zakłócenia emitowane przez falę poskokową. Postrzępione, toporne, pulsujące kółka miały symbolizować dopiero co odnalezione epicentrum – ślad po rozdarciu Głębi. Usłużny komputer wyrysował w pobliżu trójkącik: drobny zarys statku kosmicznego, którego sygnatury i dokładnego położenia wciąż nie mogli odczytać.

– Lecę w ten kwadrat – powiedziała niepotrzebnie Erin. – Kieruję się dokładnie... – urwała, wpisując koordynaty – na 60C. Pin?

– Pewnie też puszcza sygnał lokacyjny – odezwała się Wise, powiększając wybrany fragment mapy. – Jeśli będziesz leciała na prostej, jest szansa, że łatwo się znajdziemy.

– Co obstawiasz?

– Zwykły skokowiec. Na tyle spory, żeby dać się sczytać, i wystarczająco mały, by gubił się w zakłóceniach. Leć na 60C, ale na granicy... o tu, w tym miejscu. Według map to czysta lokalizacja, żadnych szumów. Sygnał będzie czystszy.

– W porządku – zgodziła się Hakl, przesuwając uchwyt steru lekko w prawo. „Wstążka” skręciła łagodnie i pożeglowała przed siebie, pozostawiając z tyłu ulotną smużkę energii wyplutą z dysz zasilanych rdzeniem.




Wyraźnie zakłopotany Monsieur podgryzał kiełbasę. Miał powody do niepokoju, choć tu, na pokładzie dolnym, w maszynowni, naprzeciwko błyskającego dziesiątkami świateł rdzenia, czuł się jak udzielny władca. Hub mógł panoszyć się w Sercu, ale jedyne, co chudy komputerowiec mógł robić, to delikatnie muskać powierzchnię rzeczywistych przedmiotów – takich jak rdzeń, napęd głębinowy, antygrawitony czy choćby na razie nieużywana zbrojeniówka na skromnym pokładzie górnym. Puszczane przez Tansky’ego elektromagnetyczne impulsy może i wydawały polecenia mechanicznym częściom statku, ale to, czy dana część zdecydowała się ich słuchać, i stopień owego posłuchu zależały już od Monsieura.

„Wstążka” gładko weszła w niwelowaną przez antygrawitony – częściowo, bo pełne pozbycie się przeciążenia nie było zawsze możliwe – prędkość pięć dziesiątych c. Monsieur poklepał cyferblat rdzenia i wyjąwszy klucz czujnikowy, sprawdził poziomy napięcia w sektorze trzecim, czyli przedostatnim pokładu dolnego, tuż przed mechaniką dyszy napędu. Kapitan mógł być przekonany, że statek jest wymuskany i opakowany oprogramowaniem Klanu Naukowego niczym prezent, ale to, czy wszystko rzeczywiście gra, mechanik wolał sprawdzić samemu. Jeśli dobrze pójdzie i wyreguluje plagostwo na styk, to cała ta starodawna łajba wejdzie w hamowanie bez najmniejszego drżenia.

Gdy już niespodziewanie dla samego siebie podpisał kontrakt, stwierdził, że nie licząc planu zrobienia porządku ze śliczną Wise, dokładnie zapozna się ze stanem i historią samego statku. Dość szybko – jak i zapewne reszta załogi – dokopał się do wcześniejszej nazwy jednostki, która solidnie go rozbawiła. Nic dziwnego, że Myrton kupił statek, którego najprawdopodobniej nikt nie chciał nawet za półdarmo. Musiał być bardziej zdeterminowany, niż Monsieur przypuszczał.

„Czarna Wstęga” na tle dziesiątków tysięcy podobnych jednostek – jak je nazywał kapitan...? rodzinnych skokowców? – nie robiła może wielkiego wrażenia, ale jej historia była na tyle ciekawa, by zostawić swój ślad w Strumieniu. Co prawda dane na temat nazwy tkwiły wyłącznie w logach dziennika kapitańskiego i czarnej skrzynce statku, ale zgrał je i tak, na wszelki wypadek. Dane te zdecydował się przechować w prywatnej bazie, na półce pomiędzy nerwokonektorem z wyrafinowaną, czuciową kolekcją płytek pamięciowych porno a własną, rzadko używaną płytką personala. Ale nie chodziło wyłącznie o to. „Czarna Wstęga”, pomimo podoczepianych wszędzie modernizacji i tonażu pasującego raczej do fregaty, bo dochodzącego do ponad pięćdziesięciu tysięcy ton, była po prostu stara. Monsieur dziwił się, że nadal funkcjonuje i że udało się jej przejść surowe testy Kontroli Zjednoczenia... dopóki nie zauważył, że wprowadzono na niej ulepszenia Elohim.

Artefakty!

Pieprzona sekta! To, że Elohim byli w posiadaniu największej ilości artefaktów po Obcych, powszechnie w Wypalonej Galaktyce wiedziano; ale upychać je do tak niepozornej jednostki? Po co? Jak na razie naliczył pięć artefaktowych wsporników rdzenia i mógł się założyć, że drugie tyle Elohim doczepili do napędu głębinowego. Co robiły, nie wiedział, mógł się najwyżej domyślać. A to oznaczało, że nie jest w stanie poznać statku tak, jak nakazywały mu jądra – drugi, równie ważny co przyrodzenie element jego systemu decyzyjnego, kurczący się w chwilach zagrożenia.

Już samo łączenie ludzkiej technologii z wynalazkami kseno wydawało mu się absurdem. Klan Naukowy rzecz jasna intensywnie zajmował się możliwościami, jakie mogło dać połączenie obcej i ludzkiej technologii. Większość przeprowadzonych eksperymentów skończyła się fiaskiem. Technologia Obcych była zbyt... cóż, obca. To, co powstrzymało Klan Naukowy, nie ugasiło jednak zapędów Elohim. Sekta, wywodząca się gdzieś z pogranicza samego Klanu i równie nawiedzonych Stripsów, przejęła dużą część materiałów Klanu już w trakcie Wojny Maszynowej. Nic więc dziwnego, że niemal każdą trafiającą w ich łapy jednostkę usiłowała przerobić na statek Tych, Którzy Odeszli.

„Wstążka” latała. Wskaźniki były w normie. Serce, jak twierdził Hub, działało bez zarzutu. Co jednak, jeśli jakaś część od Elohim pierdyknie? Kiedy, ni stąd, ni zowąd, przestanie działać system podtrzymywania życia, bo od tłoczącego tlen i azot recyklera odczepi się pulsujący zielenią artefakt należący do Hattonów, Ynzedrymów czy innego obcego gówna?

Monsieur przełknął ostatni kawałek kiełbasy, zastanawiając się, w jakie meandry losu i śmierci zaprowadziło go pożądanie. Trzeba się będzie śpieszyć, zdecydował. Śpieszyć i spieprzać stąd jak najprędzej. Choćby za cenę zerwania kontraktu przed czasem.




Nie widzieli jeszcze samego statku, ale SI „Wstążki” wyrysowała już jego specyfikację. Rzutnik pokładu głównego wypluł niewielki trójwymiarowy szkic, drgający teraz nad konsolą nawigacyjną.

– Nie odzywa się – poinformowała Erin. – Wiem, że nas słyszy, ale nie ma ochoty gadać.

– Coś więcej? – spytał stojący obok niej Myrton.

– Mocno uzbrojony – zdecydowała Hakl. – Tu i tu – dodała, podświetlając żarzące się czerwienią fragmenty statku. – Lasery, standardowa plazma. Najprawdopodobniej ukryte działa burtowe, nie wiem niestety jakie. I tak jak u nas, ściągacz. Trudno powiedzieć, z czym mamy do czynienia, ale ich rdzeń przerzuca w te miejsca sporo energii. Plus drugie tyle na pole magnetyczne. Mało co zostaje na sam napęd. Statek jest mały, to zwykły skokowiec. Być może na tyle zautomatyzowany, że jest na nim tylko jedna osoba. – Uderzyła palcem w holo, wskazując kolejny fragment. – Podobny do „Wstążki”, ma luki magazynowe, ale tylko dwa pokłady. Częściowo złożony z modułów, których nie mogę zidentyfikować.

– Co nadaje?

– Powitanie, ale bez podawania nazwy jednostki. Sugerowałabym ostrożność.

– To wszystko?

– Nadają jeszcze jakąś muzykę. Wzmocnić nasze osłony i przekierować energię w tryb defensywny?

– Na razie nie. Podlatuj bliżej, a muzykę daj na głośnik.

– Tak jest. Hub, zrzuć sygnał na głośnik SN.

– Wykonałem.

– Co to? – spytała Pinsleep, gdy pokład główny wypełniły dźwięki powolnego, średniowiecznego walca. – Ładne.

– Walc wiedeński niejakiego Straussa z czasów PEI – odpowiedział Tansky, częściowo zagłuszając przekaz. – Bardzo stare nagranie. Starsze niż nasz drogi doktor.

– Wypraszam sobie – parsknął z niesmakiem Harpago, gładząc lekko fragment swojego schludnego munduru. Wise zachichotała, ale schyliła się zaraz i udała, że skupia całą uwagę na przyrządach. Walc rozwijał się i rósł, napełniając sobą cały pokład.

– Kapitanie? – zagadnęła Erin.

Myrton podrapał się po brodzie.

– Znam ten walc. I wiem, co to za statek. To „Krzywa Czekoladka” kapitana Tartusa Fima.

– To jej się spodziewaliśmy?

– Powiedzmy.

– Nie miała być bliżej stacji?

– Miała. Podlatuj i ustaw na zbliżeniowy.

– Zbliżeniowy? Do wystawienia trapu?

– Owszem. – Grunwald odwracał się już od stazo-nawigacji, zmierzając wolnym krokiem z powrotem do swojej kabiny. – Umyjcie się pięknie, ogólcie nogi. Będziemy mieli gościa.




Gość, pomyślała z niesmakiem Erin, kiedy tylko przekierowała energię z rdzenia do napędu standardowego i ustawiła „Wstążkę” w delikatnym ślizgu zbliżeniowym. Więcej kapitan nie raczył powiedzieć.

Na każdym wcześniejszym statku, na którym Hakl miała okazję służyć, astrolokatorów czy mechaników traktowano jako drogie, ale konieczne części wyposażenia. Nic dziwnego, gdyż do pewnego stopnia człowiek na takim stanowisku stanowił przedłużenie danej jednostki. Był niczym część, biologiczna nakładka na mechanikę. To samo tyczyło się komputerowców siedzących w Sercu. Ci ostatni byli wszakże na tyle owinięci nimbem tajemniczości, że traktowano ich jako zło konieczne – ale i tak im ufano. Przynajmniej na tyle, na ile ufa się oprogramowaniu statku.

O prawdziwym zaufaniu pomiędzy kapitanem i załogą można było mówić dopiero w przypadku pilota czy zbrojeniowca. To ich kontakt z dowódcą bywał najmocniejszy. Powinien opierać się na głębokim zaufaniu.

No cóż, pomyślała Erin. Trzeba się przyzwyczaić, że u nas będzie inaczej.




Myrton szedł do swojej kabiny pełen niepokojących przeczuć.

Nie tak miało być, na przeklętą Plagę. Zupełnie nie tak. Stanął na moment i zamamrotał do siebie, jednocześnie drapiąc trzydniowy zarost. Nie tak się umawiali. Nie w pustej przestrzeni.

Pieprzony gnojek.

„Krzywa Czekoladka” miała pojawić się znacznie później – tuż przed Hadesem, w zasięgu czujników stacji. To pozwoliłoby lepiej kontrolować sytuację. Kapitan „Krzywej Czekoladki” byłby świadom faktu, że jeśli umoczą, to obaj, a Myrton nie czułby się jak ktoś znajdujący się na straconej pozycji. Pomimo ryzyka mieliby równe prawa. Zapisy skanujące pobliską przestrzeń stacji ukazałyby bądź co bądź spotkanie dwóch statków. A teraz? Teraz wszystko spadało na niego. A jeśli coś pierdyknie? Co wtedy zrobi ten dupek? Rozłoży ręce. Przykro mi, nic o tym nie wiem, panie Kontrolerze. Jaki Myrton? Jaka „Wstążka”? W życiu nie widziałem tego statku.

Plaga, Plaga, Plaga.

Przez statek przebiegł dreszcz niwelowany przez antygrawitony, wyczuwalny zaledwie przez błędnik, świadczący o finalizowaniu procesu zbliżania. Za chwilę Erin uruchomi ściągacz i wysunie magnesowe klamry. Potem rozłoży trap i rozhermetyzuje śluzę. Nastąpi kontakt. Kontakt, na który wcale nie mam ochoty, uświadomił sobie Grunwald. A przynajmniej nie tutaj. Dotknął dłonią genoczytnika i rozsunął drzwi kajuty kapitańskiej. Wszedł do środka. Z początku myślał, że dokończy swojego drinka, ale nagle stracił ochotę na alkohol. Przeczesał potargane czarne włosy.

Wiedział, co powinien zrobić. Powinien wyleźć. Stanąć przy plagowej śluzie. Poczekać na kapitana „Krzywej Czekoladki” i oddać honory. Widział przecież, jak na niego patrzą. Widział ich na podglądach kajut, na korytarzach „Wstążki”, w mesie. Widział, że mu nie ufają.

No cóż. I nawzajem.





Najwyższy czas uznać, że Księstwa Graniczne są niczym innym jak zagrożeniem dla całej Wypalonej Galaktyki. Tłumaczycie, że ich lokalizacja na obecnym etapie uniemożliwia skuteczną aneksję i wdrożenie w struktury Zjednoczenia. Jesteście przekonani, że stanowią one naturalny wentyl, dzięki któremu ludzkość radzi sobie z koniecznością poddania się nowemu porządkowi. Powtarzacie, że owe staroimperialne układy to nasza historyczna spuścizna, muzeum dokonań i nic więcej; wierzycie, że to tylko ckliwy sentyment. A ja powtarzam wam: to zagrożenie. To bomba z opóźnionym zapłonem, która pewnego dnia wywoła kolejną wojnę.


Talin Em Szet, były członek Rady Zjednoczenia [patrz – Rada Błękitu], fragment przemówienia dotyczącego polityki galaktycznej





Delikatnie manewrując fotelem antygrawitacyjnym, prześlizgując się bocznymi korytarzami zamku Gatlark, Jego Tytularna Wysokość Natrium Ybessen Gatlark zmierzał do swego czcigodnego ojca, księcia i protektora, Pana Układów, Ojca Rodu i Zdobywcy Zielonej Perły, księcia Ybessena Sektama Gatlarka.

Tak jak się spodziewał, widoczne w oddali drzwi do Żyłkowej Komnaty były lekko uchylone. Ta część korytarza, zwana także Gniazdem Szeptów, w odróżnieniu od reszty zamku Gatlark nie była czysto biała, lecz wpadała w migotliwą zieleń.

– Musisz go przesunąć w ten sektor, chłopcze. To manewr oskrzydlający.

Gra z Talinem, stwierdził Natrium. Poczekał jeszcze chwilę, nasłuchując pod drzwiami, potem jednak, jakby wstydząc się sterczenia pod komnatą ojca, popchnął je delikatnie i wpłynął fotelem do Żyłkowej Komnaty. Tak jak się spodziewał, wielki holostół ojca był włączony i w powietrzu unosiła się symulacja przestrzeni systemu Gatlark wraz z wiernie odwzorowanymi okrętami i statkami rodu. Przeciwnik dowodzony przez komputer, co Nat zauważył z rozbawieniem, miał godła Iseminu. Wesele w Sali Świateł, a bitwa w Gnieździe Szeptów, pomyślał.

– Natrium. – Ojciec zdjął małego złotowłosego Talina z kolan i postawił na ziemi.

Zdrowy następca tronu, pomyślał zgryźliwie Nat. Spłodzony w ostatniej chwili. Ojciec Rodu pomimo genotransformatorów i ostrzyżonych po żołniersku siwych włosów i tak wygląda na jego dziadka.

– Robiliśmy manewr oskrzydlający – poinformował poważnym głosikiem Talin. – Ale mistrz Sepen mówił, że takie manewry nie mają zastosowania w przestrzeni kosmicznej – zwrócił się do ojca. – Mówił, że nie można nikogo skutecznie oskrzydlić w kosmosie.

– Mistrz Sepen miał rację, ale nie w tej konkretnej symulacji – powiedział książę. – Broniąc stacji, odnosisz się do konkretnego punktu w przestrzeni, zawężając do niego obszar swoich działań. To samo robi i twój przeciwnik, a wówczas fragment strategiczny kosmosu staje się istotnie fragmentem, zamkniętym w ograniczonym, kulistym obszarze działań. Tym samym oskrzydlenie ma sens. – Pan Układów dotknął jednego z przycisków stołu i powiększył interesujący go sektor, a potem jeden z okrętów Gatlarku. – Nie mówiąc już o tym, że potraktowanie przestrzeni kosmicznej jako przestrzeni całkowicie otwartej nie sprawdza się w przypadku konieczności skorzystania z napędu głębinowego – dodał, podświetlając fragmenty oplątującego jednostkę napędu. – Przed manewrem załoga musi zapaść w stazę i dopiero wówczas wykonać skok, co sprawia, że ucieczka z pola walki staje się niezwykle trudna do zrealizowania. Dodatkowym problemem może być także zastosowanie przez przeciwnika falowców, czyli statków ściągaczy wyposażonych w falowniki i blokujących możliwość skoku konkretnej jednostki, o ile uda się ją złapać w obszar ich oddziaływania. Mistrz Sepen powinien ci o tym powiedzieć. Porozmawiam z nim – zakończył, powracając gestem do ogólnego widoku systemu.

Gadki strategiczne, pomyślał z niesmakiem Nat. Był czas, kiedy książę Ybessen z nim uruchamiał holostół. Oczywiście do momentu ujawnienia się choroby.

– Książę Runhoff Kazar nie dałby się nabrać na tak prosty manewr – powiedział Nat, nie mogąc do końca wypłukać goryczy z głosu. – Jako psychopata wszędzie i bez końca wietrzy jakiś podstęp.

– Mógłbyś oszczędzić nam takich komentarzy – skwitował sucho Pan Układów. Nat uśmiechnął się krzywo i podleciał bliżej holostołu.

– Czy książę Runhoff jest psychopatą? – zaciekawił się Talin.

– Ojciec ma rację – rzucił Natrium. – To nieładnie tak mówić o świeżo upieczonym wujku.

– Idź do Geheny, Tal – powiedział ojciec. – Miała się tobą opiekować.

Tylko szybko, dorzucił w myślach Nat, patrząc, jak niezadowolony z wyproszenia Talin wychodzi z Żyłkowej Komnaty i wraca do jednej z aktualnych faworyt ojca. Jeszcze zarazisz się psychofizją. Na przekór własnym myślom uśmiechnął się do księcia.

– Nie trzeba było, ojcze. To nic takiego...

– Dlaczego opuściłeś Południową Wieżę?

No i koniec pogawędki, pomyślał Natrium. Puknął palcem w jedno z pokręteł fotela i obrócił się, by lepiej widzieć twarz księcia Ybessena.

– Ślub już się odbył.

– Nie bądź głupi. – Ojciec nie patrzył na niego, ale na zapauzowane w powietrzu holograficzne kształty okrętów. – To przeklęte wesele potrwa przynajmniej błękitny miesiąc.

– Chcesz mnie odizolować przez cały miesiąc?

– Jeśli to będzie konieczne.

– Nie zgadzam się.

– Oszczędź mi swoich fanaberii. – Książę zachował się tak, jakby nie zauważył protestu Nata. – Dobrze wiesz, dlaczego moja decyzja jest taka, a nie inna. Przypominanie ci o względach politycznych robi się już męczące.

Teraz, zdecydował Natrium.

– I tak mnie odkryją – oznajmił. – Holokamery oblazły cały zamek i nie ma się gdzie schronić. Nie chodzi zresztą tylko o stolicę i zamek. Cała planeta żyje imprezą. Kiedy już znudzą się weselem, zaczną szukać sensacji. Psychopatia Runhoffa wystarczy im na jakiś tydzień, a potem wyciągną mnie.

Ojciec Rodu milczał. Ale Natrium nie zamierzał skończyć.

– Mam tego dość – wyznał i zabrzmiało to prawie szczerze. – Polecę w kosmos. Puść mnie na jeden ze statków. Pokręcę się, ponudzę, dopilnuję manewrów. Może mały rekonesans po podległych układach?

Książę Ybessen po raz pierwszy spojrzał wprost na syna. Lewe oko, jak zauważył Nat, przysłoniło mu holo słońca Gatlarku.

– Do tego wystarczy ci twój... jak go tam nazwałeś? „Chichot”?

– „Rechot”, ojcze.

– Adekwatna nazwa. Jeśli się upierasz, możesz nim polecieć.

Nat westchnął na tyle głośno, by odgłos przebił się przez holostół i rozbił o szczupłą, napiętą twarz księcia.

– „Rechot” to mały, jednozałogowy skokowiec. Od biedy mógłbym posiedzieć w nim dwa tygodnie, ale nie cały miesiąc.

– Czego zatem chcesz?

– Posiedzę na „Karmie”.

Ojciec prychnął.

– Chcesz, żebym cię wysłał na jeden z naszych najlepszych lekkich krążowników? Nie ma mowy. Nie będziesz się tam pętał i straszył moich oficerów. Puszczę cię najwyżej na niszczyciel, o ile zgodzę się na takie szaleństwo.

I o to chodziło, pomyślał Nat, ale nie odezwał się nawet słowem. Książę Ybessen Sektam Gatlark nachylił się nad holostołem i wyłączył symulację. Wszystko zgasło, pozostawiając po sobie delikatną mgłę błękitnego powidoku. Pan Układów chrząknął i popukał palcami w blat.

– Możesz polecieć na „Płomień” – oznajmił. – Kapitan Kayt Telses dobrze cię zna i z tego, co wiem, toleruje. Może nawet wysłucha kilku twoich rozkazów.

Starzec Kayt, pomyślał Nat. Pozostawiony na stanowisku z uwagi na równie stare koneksje. Rzekomo półślepy i półkojarzący, tak jak i cała jego załoga. Dowodzący na latającym śmietniku zwanym za jego plecami latającym geriatrykiem.

– „Płomień” to stary, rozpadający się rupieć! – powiedział, pozwalając, by na twarzy ujawniły się jego prawdziwe odczucia. – Ledwo przeszedł ostatni przegląd! Wisi na okołoplanetarnej, podpięty pod stocznię! I z tego, co wiem, znajduje się tam od wieków, bo wciąż coś się z niego sypie!

– Widzę, że się orientujesz. Cóż, to jedyne, co mogę ci zaoferować. Przynajmniej nie będziesz na nim szalał po podległych systemach. Bierz go, jeśli chcesz. I nie wracaj szybciej niż za błękitny miesiąc. – Ojciec odwrócił się od Nata i ruszył w kierunku olbrzymiego biurka, sprzężonego z holostołem i zamkowym systemem komputerowym.

Audiencja została zakończona.




Kirke Bloom miała dość.

Z początku kręciła się bez celu po całym mieszkadle, sprawdzając sprzęt komputerowy. Wpięła się w grę holo nawiązującą do jakiejś potwornie starej literatury, jeszcze z czasów PEI, ale zniechęciła ją mnogość opcji. Wywołała konsolę kontaktową i próbowała zanalizować kod źródłowy jakiegoś pisanego lata temu programu. Zerknęła na kilka zaległych zleceń i przekonała się, że na żadne nie ma specjalnej ochoty. Przez pięć minut przeglądała kanały wtykowe o tematyce erotycznej, zastanawiając się nad wpięciem się do jakiejś orgii rozgrywającej się aktualnie w pozaplanetarnym Strumieniu. Potem poszła do otwartej kuchni i spróbowała zaprojektować jakiś posiłek, ale wściekła rozkodowała tylko programator. Wróciła wreszcie do salonu i padła na kanapę, rozrzucając przy okazji kilka zapomnianych holopism.

Nie chciała myśleć o Nacie, sondzie i danych, do których się dokopała. Nie było to jednak proste. Dodatkowo cały czas czuła znajomy dreszcz.

– Pieprzona Plaga mać! – zaklęła, zrywając się na nogi, i popędziła w stronę drzwi wyjściowych. Zarzuciwszy na siebie swoją ulubioną kurtkę ze zsyntetyzowanej skóry, wybiegła na korytarz, blokując odruchowo drzwiowy genoczytnik.

Jej mieszkadło znajdowało się w wieżowcu Wspólnoty Trzydziestej Czwartej, w samym Świetle – jak poetycznie nazwano jedną z najlepiej utrzymanych dzielnic Prim. Poetyczna nomenklatura miała nadać nieco kolorytu skupisku wywindowanych w górę blokowisk i fabryk. Jeśli Gatlark wydawał się zacofany i niemal średniowieczny, to Prim i samo Światło stanowiły tu swoistą wisienkę na torcie: miejsce, gdzie technologia spotykała się z historią.

Niestety, w planach wyglądało to lepiej niż w praktyce.

Dzielnica, podobnie jak całe Prim, podupadła niemal natychmiast po jej wybudowaniu, rzekomo z powodu braku środków na rozwój. Tam, gdzie miały się prężyć biznesowe centra, stworzono serię mieszkadeł, a bankrutujące galerie handlowe świeciły pustkami. Gatlarczycy nie pragnęli Zjednoczenia i obiecanej przez nie nowoczesności. Wystarczyło zaledwie kilka dekad, by Prim stało się skansenem dla niezrozumianych wielbicieli archaicznych technologii i sypialnią dla planetarnej biedoty. Widać to było choćby po odrapanym korytarzu schodowej klatki i po starych windach grawitacyjnych, krztuszących się i zawieszających pomiędzy piętrami.

Kirke nie zamierzała jednak z nich korzystać. Udała się w kierunku wyjścia do zaczepów blokowych, na których – pośród wielu innych – wisiał CB33. Jej stary, wysłużony jazdolot.

– Plaga, Plaga, Plaga – mamrotała do siebie, pakując się do środka pojazdu. Przejechała dłonią po genoczytniku i pozwoliła, by maszyna rozpoczęła swoją litanię na temat reguł bezpieczeństwa i zapinania pasów.

Bloom nigdy nie zapinała pasów, ględzenie wykastrowanej SI na tyle ją denerwowało, że pewnego dnia przeprogramowała cały system CB33 i podłączyła go pod Ciotkę – stworzoną przez siebie pseudoosobowość personala, którą wyprogramowała lata temu po pijaku, instalując w niej kilka zmieszanych i przerobionych plików osobowościowych podpiętych pod swój osobisty system. W ten sposób personal Kirke stał się de facto Ciotką: zwichrowaną emocjonalnie i psychicznie, bredzącą trzy po trzy wariatką, krztuszącą się własnymi bankami pamięci – i dzięki temu nieingerującą za bardzo w prowadzenie jazdolotu.

– Dziecko drogie, załóż pasy – jęczała Ciotka, podczas gdy Kirke przełączyła wajchę zaczepu i oderwała się od budynku. – Na wszystkie świętości, dziecko moje najdroższe...

– Spieprzaj, Ciotka.

Zamontowane w CB33 antygrawitony zakrztusiły się narzuconym swobodnym spadaniem, usiłując wyrównać maszynę do lotu poziomego. Bloom walnęła dłonią w zakurzony niemiłosiernie panel sterujący kokpitu i uruchomiła Strumień. Część szyby od razu pokryła się półprzezroczystymi holografikami reklamowymi, oscylującymi na granicy pola widzenia kierowcy. Kirke przechyliła się lekko i puknęła palcem w jedną ze strumieniowych stacji, bodajże SubZero, i pozwoliła, by wnętrze jazdolotu wypełniła gęsta, przerywana elektronicznymi wtrętami muzyka z Komy, wiecznie zalanej deszczem planety umiejscowionej gdzieś bliżej Jądra.

– Ciotka, włącz koordynaty na Pixy.

– Nie ma Ixy. Proszę cię, moja słodziuteńka, pasy...

– Nie „ixy”, tylko Pixy. Bar Pixy, do ciężkiej Plagi. – Kirke puściła prawy uchwyt sterujący i zaczęła tańczyć palcami po panelu. – Wpisywałam ci jakiś błękitny miesiąc temu i już nie pamiętasz... wszystko ci się kaszani... nie potrafisz udźwignąć durnego CB33? W dodatku czujnik jazdolotu chyba głuchnie... Pieprzona matryca...

– Cyca? Nie ma cyca.

– No pewnie, że nie ma. Jeszcze by tego brakowało.

Maszyna skręciła gładko, przelatując pomiędzy opuszczonymi wieżowcami. Budynki były martwe – Bloom miała pewność, że w gmachach mieszkały co najwyżej trzy, może cztery rodziny. Ci, którym sprzykrzył się dość zacofany status Gatlarku, wyskoczyli już lata temu poza system. Inni potworzyli w Prim swoje małe królestwa wydzielonych dzielnic i blokowisk. I tak przegrają, pomyślała leniwie Bloom. Przegramy wszyscy, zaleje nas średniowiecze, zamki, historia i pajęczyny starego księstwa.

A, w dupie to mam.

Miarowy lot uspokajał. Kirke przysypiała do momentu, aż maszyna zaczęła powoli opadać i wysuwać koła, które po chwili dotknęły powierzchni ulicy tuż przed barem.

– Będę teraz chlać – poinformowała jazdolot Bloom. – Chyba. Blokadę genoczytnikową włącz. Ciotka, pilnuj.

– Będę pilnować. Ale nie pij za dużo, kochanie.

– Jasne.

Na ulicy śmierdziało, otwarte drzwi baru tchnęły dymem i stęchlizną. Kirke to nie przeszkadzało. Uważała Pixy za swoją ulubioną spelunę. Było tam zawsze na tyle ciemno, by posiedzieć w samotności, i na tyle jasno, by dać się poderwać kolejnemu frajerowi, frajerce czy bezpłciowcowi po genotransformatorach. Bloom nie miała jednak ochoty na amory. Chciała się upić. Upić i zapomnieć.

Przeszła obok skanera, który prześwietlił ją z cichym pikaniem i nie stwierdziwszy żadnej broni, przepuścił na korytarz. Przeszła przez niego szybko, dostając się do sporej sali z pustą aktualnie holosceną, zakręconym dookoła ściany barem z autodrinkami i przejściem na kolejne dwie salki po bokach, plus wejściem na wyższą kondygnację. Podobno, jak kiedyś usłyszała, Pixy posiadała jeszcze poziom minus, mieszczący się bezpośrednio pod salą główną, ale Bloom nie była nim zainteresowana. Podejrzewała, że leżą tam nielegalni genotransformanci, ćpuni nanitowi i diabli wiedzą co jeszcze. Na razie płynęła poprzez dym petów i kilku lekkich narkotyków kadzidłowych, lawirując w kierunku wolnego miejsca przy barze.

– Złotą Szczynę, Fred – powiedziała półprzytomnemu barmanowi. To, że facet był napruty, dostrzegła niemal natychmiast. Gdzie indziej pewnie wyleciałby w trzy sekundy, ale nie tutaj. Kochana stara Pixy.

– Nie nazywam się Fred – wybełkotał barman, stawiając na blacie kwadratową szklankę.

– Wszystko jedno. – Bloom wzruszyła ramionami. Swojego czasu oglądała setki starych płaskofilmów z czasów PEI, chyba jeszcze kręconych na legendarnej Terze, i z tego, co pamiętała, co drugi barman nazywał się Fred. Albo pomyliło jej się z czymś innym. Albo... no właśnie: wszystko jedno. – Po prostu nalej.

Barman nie protestował. Przelał setkę żółtawego płynu i blat pod szklanką rozjarzył się na moment cyferkami jedów ściągniętych z Kirke. Bloom nie czekała, od razu przechyliła naczynie. Złota Szczyna smakowała dokładnie tak, jak się nazywała. Plus lekki posmak wanilii.

– Co będzie grane? – spytała od niechcenia, patrząc na swoje odbicie w lustrze za barem. Barman nie zrozumiał, machnęła więc głową w stronę sceny.

– Dziś automatyka.

– Żadnego zespołu? Tylko holo kogoś z Jądra?

– Ma być Fantastyczny Krecky.

– Podziękuję. – Kirke upiła łyk Złotej Szczyny.

– Kirke?

Bloom odwróciła się niechętnie, wiedząc świetnie, na kogo się natknęła. Na przybarowy stolik wdrapywał się Kamp zwany Cuchniakiem. Nazwiska nie pamiętała, ale patrząc na jego sztucznie młodzieńczą gębę, stwierdziła, że Cuchniak wystarczał.

– Kamp.

– Kogo ja widzę? – zapiszczał Cuchniak. Uśmiechnął się do Kirke popękanymi suchymi ustami. Jeśli się przysunie, walnę, postanowiła w duchu Bloom. Plotka o Kampie głosiła, że wydał kiedyś fortunę na genotransformatory, pragnąc wyleczyć się z obleśnej pryszczatej gęby, ale coś poszło nie tak i – choć istotnie wyprzystojniał – pozostał w zamrożonej, nastoletniej formie ze wszelkimi jej przypadłościami. Gdyby była to bajka, genotransformatory powinny go w ten sposób unieśmiertelnić, ale sytuacja wyglądała tak, że organy wewnętrzne starzały się nienaturalnie, fatalnie wpływając na formę zewnętrzną. Kamp miał żyć krótko, choć istotnie zachował też młodą twarz. Delikatny, słodkawy zapach, który wydzielała jego skóra, był przykrym efektem ubocznym. Można go było niby łatwo zamaskować... ale jeśli się już go poczuło, zostawał w nozdrzach na zawsze.

– No, kogóż tu widzisz, Kamp? – spytała, programując blat na dolewkę.

– Słynną Kirke Bloom – wyjaśnił Cuchniak. – Genohakerkę Gatlarku, księżniczkę przewodów i nerwokonektora. Która ma właśnie szansę sprawdzić, jak głęboko może się w nią wpiąć sam słynny Kamp, mistrz planetarnego podrywu.

– No popatrz, Kamp, całkiem niezły tekst, jak na ciebie.

– Dzięki. – Chyba rzeczywiście się ucieszył. Biedak, stwierdziła Kirke. Nawet nie próbował. Nie naprawdę. Chciał tylko rzucić zdanie układane pewnie przez ostatni błękitny tydzień, wiedząc, że i tak jest bez szans. Ciekawe, co by było, gdybym mu pozwoliła. Był ładny, o ile ładny może być wychudzony nastolatek z pryszczem na czole. W sumie czy to nie wszystko jedno?

Plaga, jestem już pijana.

– A wiesz, Bloom – kontynuował Cuchniak, machając ręką w kierunku przysypiającego barmana – jakieś dwa błękitne dni temu cię szukali, wiesz? Te typki, no. No wiesz.

– No nie wiem.

– No, te no, łby ogolone. W szatach. I baby z białymi włosami. Ta sekta, no. Taki jeden z nich się... Ej, podejdź, człowieku! Plaga, co za barman! No, nieważne. Pytali o ciebie, o Thablisa, wiesz, tego od tego numeru z jasnowidzeniem, co przewidział kilka lat temu wyniki sportowe pędzników, kojarzysz...? Tak, do ciebie mówiłem! Wlejesz mi to samo? Dziękuję. I jeszcze pytali o taką babkę... w sumie o jakieś dwie, ale nie pamiętam. Pokazywali holo, jak byłaś młodsza. Nieźle, nie? Jak się zapytałem, po co to, to powiedzieli, że to nie moja sprawa, więc powiedziałem, że mogą mnie cmoknąć. Robią pewnie Żniwa. Wiesz, że Zbiór robi Żniwa co jakiś czas, nie? Z całej Wypalonej ściągają wtedy wszystkie obiecujące... Ej, gdzie idziesz?

Ale Kirke już nie było.




Maszyna już lądowała – widzieli jej chrząszczowaty, nieforemny kształt. „Niania” z racji swej wielkości posiadała tylko dwa promy klasy TPK, transportu planeta–kosmos, zwane potocznie tepekami, oraz dwa myśliwce typu Sztylet, o wąskim, istotnie sztyletopodobnym kształcie. Podczepione bezpośrednio do kadłuba stanowiły niejako część niszczyciela i obejmowało je pole skokowe generowane przez napęd głębinowy. To, że były tylko dwa, nie miało większego znaczenia – Walter wiedział, że Mama Kość dobrała do nich najlepszych możliwych pilotów, małżeństwo Tsary i Malkolma Janisów, rzekomo byłych morderców, piratów, łowców głów i złodziei, rehabilitowanych w zamian za służbę. Przy technologicznym zaawansowaniu „Niani” nie miał też wątpliwości, że sztylety nie są do końca tym, czym się wydają.

Przeklęta jednostka. Wcale nie miał ochoty zabierać się na nią z Nadzorczynią, ale nie sądził, by miał jakieś inne wyjście. Skoro powiedziało się A, trzeba będzie wydukać cały alfabet.

Tepek wysunął szary jęzor trapu, a jeden z pilotów ruszył w kierunku „Igły”. Mama Kość poleci ze mną, zrozumiał Walter. Niech to Plaga, ani chwili spokoju. Będzie siedzieć obok na promie, a potem nie odstąpi mnie na krok. Czeka na moją porażkę? Wytrzymam, zdecydował. Byle z dala od tego planetarnego smrodu. Na „Niani” będzie inaczej. Niszczyciel Madelli Nox był znany ze swojej czystości, porównywalnej z czystością najlepszych jednostek Błękitu. Wypieszczony stateczek. Jeśli to wyjdzie, sprawię sobie taki sam, zdecydował Dinge. Koniec z pozycją Kontrolera bez podległego obszaru. Czas na awans, może nawet i na przeskok o dwa szczeble. Może Kontroler Systemowy? Dość periodycznej roboty, z czasową zmianą stanowisk Kontroli... o ile sprawa wypali.

Ruszył za Mamą Kość, zostawiając za sobą Pustkowia Gatlarku. Nox siadała już na jednym z foteli i zapinała pasy, zrobił więc to samo. Uśmiechnął się niepewnie w jej stronę, ale, rzecz jasna, nie odpowiedziała mu tym samym. Tepek wsunął trap, zamknął grodzie i po wydaniu kilku kontrolnych dźwięków zaczął unosić się w powietrze. Dinge zerknął przez przednią szybę przed stanowiskiem pilotów. Maszyna szybko przyspieszała, lecieli na pełnych antygrawitonach – i kiedy wnętrze pojazdu zalało białawe światło, Walter zrozumiał, że znaleźli się w chmurach, by po chwili wpaść w rozgwieżdżoną czerń przestworu.

„Niania” znajdowała się na wprost przed nimi, niewielki hangar mrugał pozycyjnymi światłami. Lecieli na automacie; pilot wyraźnie się rozluźnił, przesuwał palcami holokształty danych i puścił uchwyty sterownicze. Przyspieszenie, zwolnienie, stabilizacja. Walter nie zauważył nawet, kiedy przeniknęli przez magnetyczne pole okrętu na ułamek sekundy stopujące działanie wszystkich urządzeń, ale tepek uruchomił typowy rozruch zastępczy i wylądował gładko na miejscu numer dwa.

– Wysiadamy – oznajmiła niepotrzebnie Nox. – Walter, za piętnaście minut chcę cię widzieć w stazo-nawigacji. Rozpoczniemy przygotowania do skoku głębinowego.

– Oczywiście.

Ale skok nie miał się odbyć tak szybko. Kiedy tepek otworzył gródź, ku zdumieniu Waltera czekał na nich komitet powitalny. Młody chłopak o krótko ostrzyżonych blond włosach, chyba jakiś astrolokator, jeśli wierzyć naszywkom... I jeszcze dwie osoby. Prawa ręka Madelli Nox na statku, czyli ogolony do gołej skóry skończony służbista – sztywny niczym Maszyna kapitan Vermus Tarm, i ktoś nieznany – jakaś młoda kobieta o wystraszonym wzroku i aparycji myszy.

– Mamy problem, Mamo – odezwał się swoim szeleszczącym głosem Vermus.

– Co się dzieje?

– To drugi astrolokator, bosman Cicero Flink. – Tarm wskazał na chłopaka. – Zauważył, że w przestrzeń okołoplanetarną wskoczyła nieautoryzowana sonda głębinowa. Nadaje kodem. Sam ci zresztą powie. Flink?

– Każda sonda głębinowa musi być zarejestrowana w Strumieniu – zaczął chłopak. – Te, które nie są, podpadają pod paragraf Kontroli. Puściłem ją, ale dokonałem głębokiego skanowania ze zrzutem danych.

– Jak mogłeś to zrobić bez kontaktu fizycznego z sondą?

– Emitowała dane. Skopiowałem je. Nie zamierzała lądować... Niestety, dane były zabezpieczone. Poprosiłem wtedy naszego komputerowca o złamanie blokady. Młodsza technik, Lotta Lar poradziła sobie, ale... – Zerknął na stojącą obok kobietę, która wyglądała tak, jakby za moment miała zemdleć.

– Dane były świetnie zabezpieczone, Mamo – wydukała młodsza technik Lotta. – W trakcie próby odczytania nastąpiła częściowa kasacja. Uratowałam tylko około sześćdziesięciu procent.

– I? Kto tam z kim rozmawia?

– Trudno to określić, ale jedna z tych osób to ktoś podający się chyba za... przepraszam, to zabrzmi bardzo głupio, Mamo. – Lotta Lar cofnęła się jakby w sobie i prawie przymknęła oczy. Najwidoczniej miała po raz pierwszy do czynienia z Nadzorcą, zdecydował Dinge. Cóż, pierwszy raz zawsze boli.

– Co zabrzmi głupio? Mów konkretnie, dziewczyno. Mamy mało czasu.

– Przepraszam. Ten ktoś podaje się za kogoś z Loży i mówi o danych niejakiego Kontrolera Waltera Dinge’a, dotyczących jakichś ekstrapolacji – oznajmiła. Walter sapnął. – To bzdura, prawda? – dodała technik. – Nie ma przecież żadnej Loży.

– Chyba jednak jest – szepnął Walter. Nie musiał patrzeć na Mamę Kość, by widzieć, jak jej twarz tężeje nagle w maskę gniewu i zaskoczenia.

Na Plagę, uzmysłowił sobie nagle. Dorwali dane. Wiedzą! Wiedzą wszystko.

Okradną nas.





Jedność? Jedność to bluźnierstwo. Jakim prawem byt maszynowy określił się mianem Jedności? Czy w przypadku Maszyn można mówić o świadomości takiej, jak ją rozumiemy? Osiągnięcie prawdziwej Jedności jest możliwe tylko przez człowieka. Człowieka, którego poprowadzi Zbiór.


komentarz do Analizy Wojny Maszynowej, Biblioteki Zbioru, autor nieznany





Wstążka” sygnalizowała udane połączenie z „Krzywą Czekoladką”. Komputer w kajucie kapitańskiej zaczął uporczywie piszczeć, ale Grunwald nie chciał wychodzić. Chciał zostać. I, jak po otrzymaniu lekarstwa od doktora Harpago, zatopić się w pustce. Nie myśleć. Zapomnieć. Przede wszystkim zapomnieć.

Przymknął oczy. Przeleżał w ciszy około czterdziestu długich, ciągnących się sekund. A potem usiadł i wyciągnął rękę po napoczętego drinka.

Pustka i śmierć. Spustoszenie, wypalenie i koniec. Ale z czasem wszystko wraca do normy.




Erin Hakl, oczekująca przy śluzie na przybycie Tartusa Fima, kapitana „Krzywej Czekoladki”, była pełna niejasnych, niepokojących przeczuć.

Światło nad śluzą wciąż świeciło na czerwono, z wolna przechodząc w żółć, która w konsekwencji miała przerodzić się w zieleń. Trap, jak zwyczajowo określano międzyśluzową rurę łączeniową, był na pewno wygodnym rozwiązaniem, ale i wymagającym nieco czasu na przygotowanie. Łącząc śluzy „Wstążki” i „Krzywej Czekoladki”, spełniał rolę przedłużenia statków, musiał więc dostosować się do warunków panujących na obu skokowcach. Co prawda zwyczajowo przyjmowano, że na jednostkach gwiezdnych obowiązuje grawitacja panująca na Błękicie, ale kapitanowie mieli swoje upodobania i rzadko zdarzało się, by dwie spotykające się w przestrzeni jednostki miały dokładnie te same parametry.

O wiele wygodniej i szybciej byłoby użyć skafandra, tak jak na jednostkach wojskowych, pomyślała Hakl. Ale załogi prywatnych skokowców, frachtów czy fregat przyzwyczaiły się do wygód. Po co zakładać skafander i czekać w śluzie na wyrównanie ciśnienia, skoro można przejść się spacerkiem z jednego statku do drugiego? O ile miało się na tyle twarde jaja, by zostawić swoją jednostkę. Na coś takiego mógłby sobie pewnie pozwolić Myrton, ale on, z tego, co wspominał Harpago, zapisał statek imprintem. Erin podejrzewała więc, że ów Fim albo pozakładał wyjątkowo silne blokady na stazo-nawigację, albo trzyma „Krzywą Czekoladkę” na zdalnej autodestrukcji, którą może puścić w każdej chwili przez personala. Wielu kapitanów, zmuszonych do opuszczenia statku, stosowało taki właśnie wybieg.

Personala można co prawda odebrać, ale odbierano tylko interfejs płytkowy. Samo urządzenie zawierało się w organizmie użytkownika, stanowiąc coś w rodzaju dodatkowego układu nerwowego, i istniała możliwość uruchomienia jego podstawowych funkcji bez płytki. Sama Erin potrafiła wydać kilka podstawowych poleceń, nie korzystając z fizycznego interfejsu, choć demonstracja takich umiejętności nie zawsze budziła podziw osób postronnych – a raczej coś wręcz przeciwnego. Wypalona Galaktyka za mocno pamiętała Maszyny, by pochwalać choćby delikatną cyborgizację. Tylko Stripsowie uważali personale za znaczący plus Wojny Maszynowej, uznając je za przykład wzniesienia człowieka na wyższy ewolucyjny poziom. Sama Erin do tej kwestii miała dość obojętny stosunek – uważała, że wszczepiane w momencie narodzin personale, których nanitową część przekazywano w ogóle w procesie zapłodnienia, były czymś powszechnym i praktycznym, i to jej wystarczało. Bez nich podłączenie się nerwokonektorem do systemów komputerowych i płytek pamięciowych nie byłoby przecież możliwe.

– Tartus Fim – odezwał się znienacka umiejscowiony nad śluzą głośnik. Głos był chrypliwy, choć na swój sposób przyjemny. – Otworzycie to plagostwo czy nie? Jaja mi marzną.

Hakl chrząknęła i nacisnęła przycisk. Zielone światło zamigotało i zgasło, wejście rozsunęło się z cichym westchnieniem, a Erin ujrzała alkoholika.

Dobrali się, przemknęło jej przez myśl. Tartus Fim stał w wejściu w całej okazałej postaci stu sześćdziesięciu centymetrów, ze źle przyciętymi, długimi, siwymi kłakami, wąsem pijaczka z galaktycznego bazaru i aparycją przyduszonego zawałowca. Gruby, z puszką piwa w jednej i petem w drugiej ręce, ni to stał, ni się kiwał, i Hakl przez moment obawiała się, że naprawdę fiknie kozła.

– Gdzie fanfary? – wychrypiał kapitan „Krzywej Czekoladki”. Nie czekając na odpowiedź, przeszedł przez próg śluzy i upił łyk piwa, krytycznie rozglądając się po pokładzie dolnym. – Ty jesteś...?

– Pilot „Wstążki”, Erin Hakl – odpowiedziała, zamykając wejście.

– Niech ci będzie. – Tartus wykonał ruch podobny do leniwego wzruszenia ramion, tak że kilka kropel piwa kapnęło na pokład. – Lata w ogóle toto?

– Lata – odpowiedziała lakonicznie Hakl.

– Dobrze. Dupy nie urywa, ale ujdzie. Jak na skokowiec geriatryczny, galaktyczny czy jak to tam zwać.

– Zeskanowałam pański statek. Ciekawy dobór używanych części. Sam pan spawał?

– Oho, odgryzamy się? – Fim uśmiechnął się tak, że mogła zobaczyć jego żółte, częściowo zepsute zęby. – „Krzywa Czekoladka” to luksusowy, skokowy jachcik, pełen niespodzianek i przytulnych zagłębień. Jak skombinujesz dobrą przepalankę, dam ci może pozwiedzać. To i inne wyjątkowo ciekawe miejsca.

– Chyba podziękuję. Muzea mnie nudzą – odcięła się niechętnie. Na Tych, Którzy Odeszli, co za pitolenie, pomyślała. Pracując jeszcze na „Błękitnym Locie”, pełnym znudzonych, podstarzałych turystów rozrzucających dookoła tysiące jedów, nasłuchała się dziesiątek podobnych pierdół w setkach możliwych konfiguracji. Erotomani gawędziarze, przez cały czas porównujący długość i żywotność swych skarbów, niepotrafiący się powstrzymać przed poklepaniem kobiety w pośladek. Za które to poklepanie często otrzymywali podobne – tyle że w szczękę.

Szli już w kierunku drabinki na pokład środkowy, mijając po drodze rozbawionego czymś Monsieura. Pokładowy mechanik na widok kapitana „Krzywej Czekoladki” pokręcił z uśmiechem głową i zamknął klapę dostępu do wpuszczonych w ścianę rdzeniowych przewodów.

– Czego rżysz? – spytała go Erin, chwytając za drabinkę. Tartus zniknął już na górze, roztaczając za sobą woń przetrawionego piwska.

– Daj spokój, Hakl. – Monsieur wyszczerzył zęby. – Spodobałaś mu się. Ja się na tym znam, księżniczko. Macie się ku sobie.

– Co ty pieprzysz, mechaniku?

– Będzie, kurwa, romans.

– Spadaj, Monsieur – skrzywiła się Erin, wspinając się po szczebelkach. Chichot mechanika zatarł się jednak dopiero, gdy pokonała ostatnie centymetry i wyszła na pokład środkowy.

Pieprzony świr.




Hub Tansky odnotował w Sercu przybycie Tartusa Fima jako sygnał wymiany ciśnień, błyskające na zielono lampki kontroli śluzy i terkot automatycznego zapisu danych dziennika pokładowego. Założony przez komputerowca podsłuch komunikacji wewnętrznej zrzucił też krótką rozmowę kapitana „Krzywej Czekoladki” i Erin Hakl, spięcie z mechanikiem i zdecydowane odgłosy kroków gościa na pokładzie środkowym.

Tansky zdawał sobie sprawę, że prawdziwa zabawa rozegra się w kapitańskiej kajucie. Kajucie chronionej tak mocnymi zabezpieczeniami, że jedyne wyjście, które przychodziło Hubowi do głowy, to podłożenie jakiejś skomplikowanej, odpornej na wygłuszenie pluskwy. Ale to, jak przypuszczał, nie było możliwe. Myrton wykryłby podsłuch prędzej czy później i w konsekwencji doszłoby do sytuacji, do której nigdy nie może dojść. Do utraty jedynej cennej dla Tansky’ego rzeczy. Kontroli. A kontrola oznacza wolność. O ile, rzecz jasna, wszystko kontroluje się samemu, a nie jest się kontrolowanym.

Z owej wolności Hub Tansky nigdy nie zamierzał rezygnować.

Co zatem powinien zrobić? Zapalił peta i zamyślił się, skryty pod błękitnym welonem dymu. Odpowiedź nie wymagała długich deliberacji. Znał ją już wcześniej. Była prosta: rozgryźć imprint.

Wiedza na temat imprintu była, jak Tansky zdążył się zorientować, dość szczątkowa. Siedząc w Sercu i monitorując działanie programów, miał jednak na tyle czasu, by przeczesać dostępny Strumień w poszukiwaniu danych. Fluktuacja Strumienia w pustym sektorze, puszczana przez systemowe satelity i sondy, była dość wątła, ale Hub miał czas. I chociaż zasysał krople Strumienia zaledwie pięcioma procentami pamięci operacyjnej, jego personal i komputer „Wstążki” z wolna wypełniały się informacjami.

Powszechnie dostępne medialne interpretacje zjawiska niewiele go interesowały. Jak zdążył zauważyć po przeczytaniu kilkunastu notatek o cyborgizacji, były mętne i niekonkretne, a w większości przypadków – bzdurne. Serwisy informacyjne zgadzały się tylko w jednym: imprint jako pierwsze zaczęły stosować Maszyny, testując możliwości połączeń pomiędzy oprogramowaniem a mózgiem. Szczurami doświadczalnymi byli, rzecz jasna, schwytani ludzie. Tansky z zainteresowaniem przeleciał po holo i płaskofilmach, ukazujących niewyraźne przeźrocza z ludzkimi głowami wmontowanymi w pradawne wersje Serc i elementy przejętych przez ludzi statków Maszyn. Każda z tych informacji opisywała wszakże nie tyle sam imprint, co jego początki. Strata czasu.

Dane Stripsów, zdecydował. W zasadzie tylko tam mógł coś znaleźć – byłby niezmiernie zdziwiony, gdyby technologiczna sekta nie interesowała się imprintem. Ale dane Stripsów musiały tkwić gdzieś w ich wewnętrznej części Strumienia. Jak miał je zdobyć? Nie posiadali żadnej ojczystej planety z mrowiem nadających satelitów. Jasne, tak jak Zbiór i Elohim sekta miała ambasady na większości planet. A więc wewnętrzny Strumień Stripsów musiał być tam dostępny. W istocie stanowił oddzielną pajęczynę danych, łączącą w jedność ich Flotę Zero, jak nazywali swój właściwy dom: zbiór rozsypanych po Wypalonej Galaktyce skokowców, fregat, frachtowców, niszczycieli, a nawet krążowników.

Kiepsko, stwierdził Tansky. Żeby podpiąć się pod wysyłane przez Stripsów dane, trzeba by natknąć się na choćby jedną ich jednostkę. A stacje? Musieli mieć jakieś stacje. Ale gdzie? Może zagadać na ten temat z astrolokacyjną dzierlatką? A następnie namówić kapitana na małą wycieczkę w rejon przebywania technologicznej sekty... Nie zgodzi się. A może? Nawet jeśli krążyły plotki, że Stripsowie mieli własne systemy nawracania, rzekomo bardziej obłąkane niż Elohim i bardziej inwazyjne niż Zbiór. Nazywali to bodajże „zbawieniem technologicznym”. Hub musiał dowiedzieć się więcej. Na razie tkwił w swoim kokonie, czekając na szansę.

Tansky zapalił kolejnego mdławego peta. A potem, po krótkiej wieczności kontemplowania dymu, odpiął się od kokonu i powoli, niemal niechętnie, wyruszył na poszukiwanie Pinsleep Wise.




Doktor Harpago Jones został ponownie wezwany do kapitańskiej kajuty, i to niemal od razu po tym, jak ją opuścił.

Tak jak się spodziewał, Myrton urzędował tuż przy barku, szperając pomiędzy napoczętymi butelkami. Stojący nieopodal Tartus Fim ściskał w ręku puszkę jakiegoś świństwa. Jakby trzymał talizman, uznał doktor.

– Na pewno nie chcesz? – spytał Myrton, nalewając nieco whiskacza do kwadratowej, grubo rżniętej szklanki. Fim zamruczał w zaprzeczeniu. Tańczył już w kierunku niedużego stołu ustawionego mniej więcej pośrodku kajuty, pełniącego rolę dodatkowego wyświetlacza połączonego na twardo z systemem stazo-nawigacji. Na razie pozostawał wygaszony, na blacie widać było jedynie kilka niewyraźnych, wilgotnych śladów po odstawianych szklankach. Kapitan rozkręcał się najwidoczniej coraz bardziej i doktor mógł mieć tylko nadzieję, że nie rozkręci przez to i samego statku.

– Pan, doktorze, wciąż z tym frajerem? – Tartus Fim siadał już za stołem, z zadowoleniem obracając w palcach puszkę piwa. Jones uśmiechnął się krzywo. Nie miał ochoty siadać, a już na pewno nie naprzeciwko Fima.

– Cóż robić... – odpowiedział. – Taki los.

– Tak przypuszczam – zgodził się Tartus. – Z tym losem to zresztą dość zabawna sprawa. Weźmy całą tę sprawę ze „Smoczycą”. Statek rozbity, przeżywa tylko pan i kapitan. I dalej dzielnie stoi pan przy swoim szefie. Na Tych, Którzy Odeszli! W takim, proszę wybaczyć, wieku? Prawdziwy z pana bohater! Pozazdrościć lojalności. – Westchnął teatralnie i upił łyk piwa. – Pewnie dlatego latam sam. A miałem, miałem moment słabości! Niejaka Spetie, znał ją pan może, doktorze?

– Znałem.

– Jakaż to była gwiazdeczka, sam pan przyzna! Rozkoszna. Tak biegała tymi nóżkami, stukała raciczkami po moim statku, wszędzie zaglądała, ciekawska kwoczka. Tam zajrzała, tam zajrzała, kabelek pociągnęła, coś przeprogramowała... I taka chętna, taka miła... tak się chcę uczyć, powiada. Od pana, panie kapitanie! Pilotażu. A kiedy było smutno i samotnie... No, sam pan wie najlepiej. Bo chyba raz czy dwa widziałem, jak trzymała pana za rączkę, a pan jej coś tłumaczył, długo i zawile. Aż się od słuchania marszczyło to śliczne czółko!

– Daj spokój, Tartus. – Myrton klapnął na krzesło i postawił szklankę. Żółtawy płyn zatrząsł się niebezpiecznie, ale nie wylała się nawet kropla. Fim jakby go nie słyszał. Patrzył tylko na doktora.

– No, ale nic, co piękne, nie może trwać wiecznie – dodał, z zadowoleniem odnotowując reakcję Jonesa. – Tak się dzieciątko naprogramowało, tak się pięknie wyuczyło, że kiedyś poszedłem walnąć klocka do próżniówki, a kibel do mnie szwargocze: „Kim pan jest? Proszę natychmiast opuścić statek! Proszę natychmiast opuścić statek!”. O, jakże wtedy zrobiło mi się smutno... Z jakąż przykrością nacisnąłem guziczek nadrzędnego oprogramowania, o którym nie wiedziała nasza droga Spetie. I jakże mi było potem płaczliwie, kiedy wepchnąłem biedaczkę do śluzy, a następnie...

– Wystarczy, Fim – uciął Grunwald, widząc, że pomarszczona twarz doktora Harpago pąsowieje, a potem blednie. – Skończ już z tym!

– W porządku, w porządku... – Tartus uniósł dłonie do góry w udanej parodii poddańczego gestu. – Nic jej się nie stało, doktorze, niech pan nam tu nie pada! Na Plagę, co za nerwowy człowiek. Do śluzy, owszem, ale na Delmarze 4! Przyjemna planetka, taka piaszczysta, słynąca z rządzących nią karteli Paliatywy. Myślę, że szybko ustawią ją do pionu i wypiorą jej kurzy móżdżek z głupot i planów przejmowania statków. Ale tak to jest, kiedy ktoś próbuje tłumaczyć skromnej pilotce trzeciej kategorii, że jej kontrakt jest... hmmm... dyskusyjny pod kątem zarobków. Miesza się jej w głowie i nieszczęście gotowe, nieprawdaż?

– Za dużo gadasz, Fim – skrzywił się Myrton. – Od kiedy tu wlazłeś, ciągle pieprzysz farmazony. Gęba ci się nie zamyka. Ale wydawane przez nią dźwięki nikogo nie interesują. Interesuje nas twój neseser. A jego z tobą nie widzę.

– Ależ jest, jest. Na „Krzywej Czekoladce”. Pełen fiolek. Nie mam go przy sobie? Co za niedopatrzenie! Zaraz po niego polecę. Trzęsę się niemal z ochoty. Bo, dodajmy, warto się trząść. To świetny, profesjonalny towar. Podprowadzony z bardzo... khem, jak by to rzec... politycznego źródła? Nieco niebezpieczny, jeśli macha się nim przed nosem Klanu Naukowego i Zjednoczenia. Może nawet bardzo niebezpieczny? Ale dobry. Dobry nawet po rozwodnieniu. Bo rozwodniliście go nieco, czyż nie?

Urwał i czekał, ale nikt nic nie powiedział.

– Tak sobie kiedyś usiadłem przy komputerku i zacząłem liczyć – podjął po chwili ciszy. – Lubię liczyć. Cyferki, słupki i inne pierdulia. To mnie odpręża.

– Co ty nie powiesz.

– I wyliczyłem – kontynuował niezrażony Tartus – że nie zgadza mi się pewien rachunek. A to skłoniło mnie do kolejnych przemyśleń.

– Kapitanie... – zaczął Harpago, ale Grunwald uciszył go szybkim gestem. Doktor zamknął usta.

– Jakich przemyśleń, Fim? – spytał powoli Myrton. Tartus odstawił puszkę z piwem i skupił na niej wzrok tak, jakby wszystko poza nią przestało go nagle interesować.

– Prostych. Nawet banalnych – wyznał, pieszcząc powierzchnię puszki opuszkami palców. – Jaki jest sens życia? Czy legendarni Obcy naprawdę istnieli? Czy we Wszechświecie można znaleźć miłość? Czy czas się cofa? Czemu swędzi mnie czasem tam, gdzie nie powinno? Czy po mojej ostatniej wizycie w burdelu na stacji York w Ramieniu Strzelca nie odpadnie mi interes? I tym podobne.

– Nie musi pan tego słuchać, kapitanie – wtrącił się Harpago. Grunwald jednak nawet na doktora nie spojrzał. Patrzył na Fima, który uśmiechnął się krzywo i upił łyk piwa.

– Takie przemyślenia w sposób naturalny prowadzą do kolejnych dumań – wyznał, wzdychając nad puszką. – Lecąc przez przestrzeń i patrząc na te, jak im tam... te świecące...

– Gwiazdy – zaproponował Myrton.

Tartus klepnął dłonią w blat.

– Właśnie! Gwiazdy! Człowiek jest taki mały na tle tego śmiecia, nieprawdaż? W każdym razie od tego patrzenia moje myśli krążyły sobie tu i ówdzie... i zatrzymały się na naszym drogim USN. Utrwalacz synapso-neuronowy, znany też pod nazwą „małej stazy”. Półlegalny lek podawany tym biedaczyskom, którzy mieli nieszczęście przebyć Głębię w sposób świadomy. – Tartus z widocznym zadowoleniem wskoczył w ton wykładowy. – USN jest lekiem jedynie opóźniającym nieunikniony koniec. Stworzony przez Klan Naukowy preparat może być podany tylko za zgodą Zjednoczenia. Zdarza się przecież, że Kontrolerzy pragną poznać szczegóły wypadku i wyrażają zgodę na przedłużenie agonii ofiary, nieprawdaż? To niezwykle interesujące. Niezwykle ciekawy jest też fakt, iż przez stosunkowo krótki czas działania utrwalacza mózg chorego nie jest w stanie niczego się nauczyć! Funkcjonuje niczym zamrożony. Może tylko odtwarzać już poznane dane. To jednak wystarczy, by poddać chorego przesłuchaniu bez tych szalonych majaczeń o głębinowych potworach, tajemniczej niby-przestrzeni i tym podobnych bzdurach. Fascynująca sprawa! Oczywiście do czasu. – Tartus popukał palcami w puszkę. – Jak mawiała moja droga była kontraktowa małżonka: każdej rzeczy patrzaj końca.

– Streszczaj się, Tartus – rzucił sucho Myrton.

Handlarz spojrzał na niego, unosząc brwi w kiepsko udawanym oburzeniu.

– Już kończę, kończę... – obiecał. – A zatem: z początku myślałem, że sprzedajecie USN gdzieś dalej. Ale braliście go za mało. Aby interes się opłacił, musielibyście brać przynajmniej tysiąc jednostek na jeden błękitny tydzień. – Rozłożył ręce. – Logiczna sprawa. To był ten mój mały, niezgadzający się rachuneczek. I gdzie zresztą mogliście to sprzedawać? Na Azylu? Mają własne, legalne dostawy. Stacje w Systemach Zewnętrznych? Jako co? Bazę do jakiegoś narkotyku? Absurd. A może opychacie utrwalacz gdzieś w zapyziałych, zapomnianych układach planetarnych? Ale po co, do ciężkiej Plagi? I komu? Wieśniakom z ich resztką jedów w płatnicznym chipie? I tak dalej... – Tartus pokiwał ze smutkiem głową. – Łepetyna mnie rozbolała od tego myślenia, przyznaję. Kombinowałem: biorą tak mało, więc może w grę wchodzi prywatny odbiorca? Ale jaki znowu odbiorca?! Utrwalacz ma swoje ograniczenia. Można go stosować przez nieco więcej niż błękitny miesiąc... może mniej, a każdy dzień będzie coraz gorszy. Pozostawało więc tylko jedno. I tu wszystko zaczęło się zgadzać.

– Oświeć nas, Fim – głuchy głos kapitana zmroził doktora Harpago.

– Oczywiście, oczywiście! – Tartus zamachał kurtuazyjnie dłońmi. – Chodzi rzecz jasna o sprawę rozbitej „Smoczycy” jakieś pół błękitnego roku... a może rok temu? Nie pamiętam. Ale pamiętam te nagłówki... Prawie cała załoga ginie w tajemniczych okolicznościach w obrębie systemu Brunatnej Elsie. Z katastrofy wychodzi cało jedynie kapitan lądujący resztkami statku na planecie... i jego ukochany doktor Harpago, odnaleziony zresztą w dryfującej stazowej kapsule ratunkowej, wyplutej ze statku. Z czego wynika, że doktor był nieprzytomny, a cała katastrofa miała coś wspólnego z Głębią. – Fim pokiwał głową w udawanym smutku. – Nie z żadnym pulsarem, nie z uszkodzonym rdzeniem. I w ten sposób, dodając dwa do dwóch, wychodzi nam cztery. Oraz jeden drobiazg, który można wyrazić w prostym pytanku.

– Jakim?

– Jak to możliwe, że jeszcze żyjesz, Grunwald?




Kiedy już upewniła się, że połączenie statków jest bezpieczne, Pinsleep Wise zeszła z fotela i ruszyła w stronę swojej kajuty, ustępując miejsca dziwnie zasępionej Erin Hakl. To, jak Erin się czuła i dlaczego, nie zaprzątało jednak myśli Wise. Pin myślała o czymś innym – o bezpiecznej przestrzeni, w której będzie mogła nareszcie usiąść i zażyć pastylkę neurodopaminelu. Może on pomoże jej w zwalczeniu wrażenia chłodu, który czuła przez cały czas na tym statku. Położy ją sobie na język, a potem zatopi się w holowgłębieniu, podłączywszy do niego wcześniej Kryształ Galaktyczny, rysujący przed jej oczami miliony słońc i srebrzysty pył gwiazd.

Aby dostać się do swojej kajuty, musiała wyjść z pokładu głównego i podreptać prawie na sam koniec statku. Tam, na pokładzie środkowym, niemal tuż za mesą, znajdowały się niewielkie, hydraulicznie zamykane drzwiczki. Szła dziwnie półprzytomnie, nie zwracając uwagi na to, co ją otacza, do momentu gdy natknęła się na Monsieura.

To, że gruby mechanik czegoś od niej chce, wyczuła od razu. Patrzył na nią dziwnie już w trakcie pierwszego spotkania załogi i później; gdy natrafiała na niego, zawsze starała się, by był ktoś w pobliżu. „Wstążka” pasowała pod tym kątem idealnie – nie była może mała, ale na tyle akustyczna, by Pin miała niemal pewność, że jej głos dotrze wszędzie.

Wszędzie, chyba że będzie krzyczeć w mesie.

Jej drzwi otwierały się i zamykały automatycznie, bez potrzeby korzystania z genoczytników. Oznaczało to wszakże, że nie były nigdy otwarte. Pin przeszła przez nie i dopiero gdy pokonała kilka kroków, zauważyła, że drzwi po przeciwnej stronie pomieszczenia blokował rozłożony na lekko wysuniętym krześle mechanik.

– Pinsleep – powiedział, nie patrząc na nią. Zupełnie tak, jakby była dla niego przezroczysta.

– Monsieur – odpowiedziała lakonicznie, zastanawiając się, czy nie odwrócić się po prostu i nie odejść. Uznała, że byłoby to jednak głupie i niedojrzałe. Stanęła zatem, przerzucając ciężar ciała na lewą stopę w pozornie wyluzowanym geście. – Co tam?

– Nic takiego – odparł równie lakonicznie.

– Świetnie. Idę do siebie.

– Chciałem z tobą pogadać.

– Jestem trochę zmęczona. Może później?

– Wolałbym nie.

Westchnęła, czując, jak do serca zbliża się ponownie dziwny, martwy chłód. Monsieur nadal na nią nie patrzył, ale jeszcze bardziej rozłożył się na stojącym przy eliptycznym stole krześle, tak że nie miała już wątpliwości, że blokuje jej przejście. Przez chwilę słyszała tylko swój oddech i szum mechanizmów statku. Teoretycznie gdyby teraz się odwróciła i wróciła tam, skąd przyszła... ale miała dziwne wrażenie, że mechanik skoczy i ją zatrzyma, zanim dobiegnie do drzwi. Nie miała tylko pojęcia, dlaczego takie coś przyszło jej do głowy.

– Pomyślałem sobie – odezwał się nagle Monsieur – że to nieuniknione.

– Tak?

– Nie ma co tego przeciągać, Wise. Wszyscy jesteśmy skazani na siebie na tym plagowym skokowcu. Wiesz, że ta cała łajba trzyma się dzięki artefaktom Elohim? Uwierzyłabyś w coś takiego?

– Naprawdę?

– Naprawdę – głos mechanika był jednostajny, dziwnie spokojny. – Wszystko może pierdyknąć niczym domek z kart, w każdej chwili. Puff... – Rozłożył ręce, po raz pierwszy patrząc jej prosto w oczy. – Nie zamierzam tu długo siedzieć, Wise. To latająca trumna. Kiedy coś się przepali, mogę to naprawić. Na Plagę, mając części, mogę nawet wymienić pół rdzenia! Ale nic nie zrobię z tym elohimskim gównem.

A więc o to chodziło. Pinsleep odetchnęła, słabo, niemal niewyczuwalnie. Ale Monsieur jeszcze nie skończył.

– Mogłabyś podejść nieco bliżej? – spytał. – Nie chce mi się gadać o takich sprawach na cały regulator.

– Słyszę cię świetnie. Słuchaj, Monsieur. Masz rację. Może gdy porozmawiamy z kapitanem...

– Nie chcę rozmawiać z kapitanem.

– Tak? A czego chcesz?

– Chcę porozmawiać z tobą.

– Przecież rozmawiamy – odpowiedziała i zauważyła, że mechanik wstaje. Drgnęła, odruchowo zwalczając chęć ucieczki.

Nie był może bardzo wysoki, ale tłusty. Z tej odległości, jak na ostrym holofilmie, dostrzegła, jak po policzku spływa mu gruba kropla potu. Był już blisko, zbyt blisko. Stanął jakby bokiem, przysuwając się w jej stronę, i nagle, zupełnie jasno i bez żadnych wątpliwości zrozumiała, o co mu naprawdę chodzi.

– Będzie ci dobrze, Wise – powiedział ciszej. – Będzie doskonale. I tak to zrobimy, prędzej czy później. To nieuniknione.

– Co? – spytała, cofając się do drzwi. Ale na to już było za późno. Monsieur odwrócił się w pełni w jej stronę. Gdy podchodził, Pinsleep wyczuła kwaśny odór potu i ledwo hamowanego podniecenia.

– Lubisz na ostro? – spytał. Wise cofnęła się, ale mechanik opanowanym, spokojnym ruchem złapał ją za rękę. Uścisk był mocny. Wcześniej jednostajny głos zmienił mu się w chrapliwy szept. – Będę cię rżnął – obiecał, rozpinając i zsuwając dolną część kombinezonu. – Zerżnę cię tak, że nie będziesz mogła oddychać. Zobaczysz gwiazdy – dodał, gdy odruchowo zacisnęła nogi. – Ze mną, kochaniutka, przelecisz przez pieprzoną Granicę Galaktyczną.





W pełni rozumiem oburzenie i głosy sprzeciwu Rady. Psychofizja jest wszakże chorobą nie tyle nieuleczalną, co niebezpieczną. Telekineza? Piromancja? Czytanie w myślach? Proszę sobie wyobrazić wszelkie formy psychicznych mutacji zlane w jedno – to jak niekontrolowany wirus, wyniszczający ciało chorego w zamian za owo szaleństwo.

Nie chcecie mi jednak wierzyć. Mówicie o ewolucji człowieka. Ja mówię o eksperymentach Maszyn. Mówicie o kontroli, ja o realnym ryzyku zarażania ową chorobą przez zbyt bliski i długi kontakt z chorym. Mówicie o kosztach, ja o opłacającym was Zbiorze, która to sekta prowadzi od lat eksperymenty nad tą upiorną chorobą!

Dlatego powtórzę: psychofizja musi zniknąć z Wypalonej Galaktyki, choćbyśmy mieli pozabijać wszystkich chorych! I mówię to w pełni świadomie.


Epham Le Tull, Starszy Myśliciel Klanu Naukowego, przemówienie do Rady Zjednoczenia, Błękit





Orbitalna stocznia kosmiczna Purpura zawdzięczała swą nazwę kolorowi, który dawno już wyblakł w słonecznym blasku. Upstrzona fragmentami porozbieranych jednostek, błyskająca żółtymi światełkami pozycyjnych lampek, sprawiała wrażenie chudego owada o dziesiątkach odnóży, który, zamiast pożerać, wydala okręty fragment po fragmencie.

– Powinna nazywać się Purpurowa Pajęczyca – mruknął Nat, patrząc na powykręcany, neometaliczny kształt przez monitor transmitujący widok ze sterowni promu. Towarzyszący mu Aro zabulgotał na potwierdzenie, unosząc się nieco na swoich gąsienicach po to, by zerknąć w monitor swoim jedynym, owalnym okiem.

Lecieli już od niemal godziny. Bąblowaty tepek płynął ku stacji ociężale, jakby sterujący nim przepity pilot przysnął i dopiero teraz budził się z letargu. Był to jednak jedyny dostępny wahadłowiec, nawet jeśli wadliwy – planetarna impreza ślubna zebrała swoje żniwo. Świetnie się zaczyna, skonkludował Natrium. Uszkodzony prom, pijany pilot oraz rozwalający się statek z geriatrycznym kapitanem i równie starą załogą.

Ciekawe, co zrobi kapitan Kayt Telses, pomyślał Nat.

– Aro, doładuj się – polecił. – Plaga wie, kiedy to znowu zrobisz.

– Ładuj się – zgodził się Aro, podjeżdżając do jednego z dostępnych na promie portów. Tuż przed wylotem Nat zablokował mu niektóre z funkcji językowych: nikt nie przepadał za zbyt inteligentnymi Maszynami. – Ładuj się.

– Dokładnie.

– Dziesięć minut do celu – dotarł do nich zachrypnięty głos pilota. – Wasza Książęca Mość życzy sobie hangar A?

– W porządku. Byle szybko.

– Tak jest.

O dziwo, tepek przyspieszył. Trudno to było wyczuć przy niwelujących przyspieszenie antygrawitonach, ale Natrium miał pewność, że zwiększyli ciąg o co najmniej kilkanaście procent. Pilot też ma dość, pomyślał ze złośliwą satysfakcją. Nie życzy sobie na pokładzie złowrogiego mutanta i morderczej Maszyny.

Monitor pokazywał już hangar, skryty za błękitnawą poświatą pola magnetycznego. Wyglądał na zapchany – najwidoczniej część pozaplanetarnych gości weselnych pozostawiała tu swoje pozbawione osłon atmosferycznych skoczki głębinowe, by, niejako przy okazji, załapać się na przegląd. Kilka kształtów dało się nawet rozpoznać. Skoczki z Iseminu, Nowej Cappa, Exonu... i chyba jeden korzystający z artefaktowego kadłuba. Odzyskana jednostka Obcych? Nat próbował przybliżyć obraz, ale niewiele to dało. Niewielki statek był w każdym razie biały, nieforemny, wpadający w niemal nieeuklidesową formę. Pojazd Elohim, zdecydował Natrium. Tutaj?

Tylko tego brakowało.

Ułamkosekundowe zadrganie obrazu na monitorze zakomunikowało, że przebili się przez pole magnetyczne osłaniające otwarty hangar stacji. Lądowali i kiedy pozapalały się zielone lampki, tepek otworzył grodzie i wypluł trap. Pilot nie opuścił sterowni, rozmawiając zdalnie ze stocznią. Nat wzruszył ramionami i uwolnił zaczep swojego fotela z blokady.

– Idziemy, Aro.

– Iść.

Skomplikowany system dysz antygrawitonów przemieścił fotel w dół po trapie, cały czas utrzymując go w pozycji pionowej. Szumiący cicho Aro zjechał tuż za nim na swoich gąsienicach. Beczułkowata Maszyna rozglądała się ciekawie po hangarze, rejestrując wszystko do późniejszej ewentualnej analizy. Funkcję automatycznego nagrywania Natrium ustawił w niej już dawno, z możliwością zrzutu na swojego personala.

Hangar stoczni był spory, choć nie tak duży, jak wydawał się podczas obserwacji z zewnątrz. Nat z zaciekawieniem zerknął po stojących najbliżej skoczkach. Część podpięta była pod ładownice rdzenia, kolejnym przyglądali się mechanicy.

– Aro, panel – polecił Natrium. Maszyna skręciła w lewo i dojechała do umiejscowionej przy jednym z hangarowych wyjść płytki panelu kontaktowego. Opiekun wyciągnął jeden ze swoich sześciu chwytaków i zaczął stukać po wyświetlanym menu. Nat zatrzymał fotel.

– Wejdź w listę statków i znajdź „Płomień”. Obejdziemy się bez pośredników. Nie chcę, żeby cała Purpura podniecała się naszą wizytą. Masz to?

– Ramię siedem.

– Świetnie. Jeśli skopiowałeś już mapkę, to prowadź.

– Ramię siedem – powtórzył posłusznie Aro i zresetował dane panelu. Ruszyli. Nat sądził, że czeka ich długa podróż przez połowę stacji, ale jego obawy zostały szybko rozwiane. Hangar A znajdował się pomiędzy szóstym a siódmym ramieniem stoczni. Nie zmieniało to jednak faktu, że i tak wzbudzili niejaką sensację wśród spacerujących tam klientów. Lewitujący na wózku kaleka nie był może tak interesujący, ale podążająca za nim Maszyna – i to najprawdopodobniej trzeciego stopnia – jak najbardziej.

Natrium zauważył, że jakaś kobieta, ubrana w obcisły kombinezon pilota z Systemów Wewnętrznych, splunęła na ich widok, a narastający szept mijanych ludzi brzmiał niedowierzaniem zmieszanym z obelgą. Nie przejmował się tym wszystkim do momentu, kiedy w oczach jakiegoś starszego dystyngowanego mężczyzny, popijającego drinka przy jednym z minibarów łącznika, pojawił się błysk rozpoznania. Wie, stwierdził Nat. Przesunął mikrowajchę fotela, zanim doleciały do niego słowa takie jak „mutant”, „psychofizja” czy „syn księcia”. Skręcili, zostawiając za sobą szepty. W ramieniu, w odróżnieniu od łącznika, znajdowało się niewielu znudzonych oczekiwaniem klientów. Wokół kręcili się mechanicy i śpieszące się załogi trzech bądź czterech podpiętych do ramienia okrętów, których tonaż uniemożliwiał stacjonowanie w hangarach Purpury. Aro zatrzymał się tuż u wejścia do poszukiwanego doku i zaczął wystukiwać na przygrodziowym panelu prośbę o otwarcie kanału komunikacyjnego.

– Tak? – głos, który wydobył się z niewielkiej płytki, lekko zmieniony przez komputerowe łącze kiepskiej jakości, brzmiał staro, ale niespecjalnie zdziwiło to Nata.

– Natrium Ybessen Gatlark – przedstawił się, podpływając fotelem bliżej. – Do kapitana Kayta Telsesa z polecenia Jego Wysokości Ybessena Sektama Gatlarka. Proszę o możliwość wejścia na pokład.

Płytka zatrzeszczała. To nie był Kayt, zrozumiał Nat. Pewnie ktoś z załogi. Na Tych, Którzy Odeszli, zanim któryś z tych starców dowlecze się do kapitańskiej kajuty...

– Naaat?

– Kapitanie? – zdziwił się Natrium. Czyżby Telses już doczłapał do mikrofonu?

– Naat, to ty?

– To ja, kapitanie Telses.

– Wpuść go, Sori. Tyle razy wam mówiłem... – mamrotanie kapitana zanikało w szumie otwieranych grodzi. – Wiedzieliście przecież... wszystko muszę robić sam? Wszystko muszę robić sam?

Cudownie, pomyślał Nat.

Dok, jak się okazało, nie był niczym innym jak niewielkim przedłużeniem stacji, połączonym z otwartymi na oścież grodziami statku. Dolatywał z nich słodkawy, dziwny zapach, który Natrium natychmiast zidentyfikował jako zapach starości. Było to co prawda złudzenie, ale trudne do zwalczenia. Zwłaszcza wtedy, kiedy zobaczyło się załogę.

Kayt Telses stał w całej swojej okazałości na pokładzie głównym niszczyciela, będącym w istocie stazo-nawigacją z kilkoma stanowiskami sterującymi: szczupły starzec z długą, siwą brodą średniowiecznego czarownika. Mrużył oczy, z trudem wytężając wzrok w kierunku Nata. Brak kapitańskiej czapki rekompensował długimi, równie siwymi jak broda włosami, których część postanowiła powykręcać się w zupełnie nieprzewidziane strony.

– Naat? – upewnił się, kiwając lekko na nogach. – Przeklęte gogle, znowu zapomniałem...

– To ja, kapitanie Telses.

– Mówiłem ci, Sori. – Starzec odwrócił się w kierunku stojącej obok niewielkiej, wysuszonej kobiety o ostrzyżonych na jeża włosach, równie białych jak jego. – To malutki Nat. Pewnie, że to on.

– Widzę, kapitanie.

– Co cię sprowadza... Nat? Nat, co tam za tobą stoi, do ciężkiej Plagi? Czy to Maszyna?

– To tylko Aro, kapitanie Telses. Jest zupełnie niegroźny. Widział go już pan na Gatlarku. Ma niepełną trójkę. Aro, przedstaw się.

– Być Aro – odpowiedział posłusznie Aro. Kayt przyglądał się podejrzliwie.

– Niech mnie Plaga, Nat, jeśli pozwolę jakiejś plagowej Maszynie rozkręcić mi statek czy pozabijać ludzi. Jeśli tu będzie, masz to trzymać w swojej kajucie, zrozumiałeś?

– Oczywiście, kapitanie.

– No dobrze. Chodź tu, Nat. Sori, powiedz Cyprianowi, że chcemy kawy. Z wódką.

– Żadnej wódki, kapitanie.

– Przeklęta baba! To moja żona. Kapitanie-srapitanie. Popisuje się. Czterdzieści lat kontraktu małżeńskiego, wyobrażasz to sobie, Nat? Czterdzieści plagowych lat! To już kazirodztwo, nie sądzisz? Rusz się, kochana, i zrób tej kawy. Z wódką.

– Żadnej wódki, kapitanie.

– Możemy tak cały dzień – poinformował Kayt, kiedy Sori zniknęła już z pola widzenia. – Nic nie szkodzi. Chodźmy. – Ruszył powoli przed siebie, mijając drepczących po pokładzie głównym członków załogi. Natrium zauważył z ulgą, że przynajmniej połowa z nich wygląda na wystarczająco dziarskich, by sprawnie wykonywać polecenia. – Dolejemy sobie, jeszcze to i tamto ma się ukryte w barku – dorzucił kapitan. – Piłeś kiedyś wódkę, Nat? To bardzo stara receptura, nie to, co te dzisiejsze gówna. Pochodzi z dawnej Terry. Napój starych bogów z zapomnianej planety. He, he.

– Zdarzyło się raz czy dwa.

– Urosłeś więc – uznał kapitan Telses. – To dobrze. Ojciec żyje? A tak, przecież z nim rozmawiałem. Jak ci się podoba?

– Ojciec?

– Skąd! Jaki ojciec? Nasza stazo-nawigacja! Wciąż są problemy z wyjściem z Głębi – SI budzi wszystkich po killkunastu sekundach, wyobrażasz sobie? Dlatego rzadko skaczę. W zeszłym roku straciliśmy przez to Mansena. Pamiętasz go może? Taki stary, siwy...

Niemożliwe, pomyślał Nat.

– Tak czy owak wgrali nam nowe oprogramowanie – kontynuował kapitan. – Duże, przejrzyste menu z możliwością skalowania. Nawet nie wiesz, jak mnie denerwowały te małe literki. Reaktywowali nam też dwa stanowiska ogniowe na pokładzie głównym. Zobacz, tam gdzie siedzi Kanto. Pamiętasz Kanto? To chyba on. W każdym razie może odpalić dwa szperacze naraz. Piękne rakietki! Może sobie kiedyś strzelimy... No i proszę, zaraz wejdziemy do mojej małej windeczki. Primo, ze swojej łaski, wciśnij guzik. Jedziemy na górę, do kapitańskiej. Pamiętasz Primo?

– Nie za bardzo...

– Jest tu nowy, możesz nie pamiętać. Ile tu już pracujesz, Primo? Wstydzi się, nie powie. A w sumie gdzie ty się szwendasz, Primo? Chcesz zostać naszym windowym? Będziesz naciskał guzik. Góra, dół, góra, dół... no, nie obrażaj się. Siwy, a głupi! No dobrze. Wychodzimy. Podobno wciąż jesteś chory, co? Na to tam... Więc chcesz tu przezimować, co, Nat? Hę?

– Wręcz przeciwnie – zaprzeczył Natrium. – Chcę stąd odlecieć, kapitanie Telses. Z panem i pana załogą.

– Taaa? A dokąd to, do ciężkiej Plagi?

– Niedaleko. Ale jak najszybciej.




Kirke Bloom, tak jak większość komputerowców i genokomputerowców – a przede wszystkim genohakerów – cierpiała na paranoję.

Była to paranoja o charakterze zdroworozsądkowym. Kiedy zajmowało się hakowaniem programów opartych na strukturze genowej – a więc hodowanych i transformowanych z pomocą czynników ewolucyjnych w symulacjach i budowanych na biologicznych podzespołach – paranoja okazywała się konieczna. Większość hakowanego oprogramowania nie posiadała może prawdziwej SI, ale dało się w nim było wyczuć coś w rodzaju wewnętrznego instynktu i mechanizmu obronnego. Jeśli genohaker czuł więc, że coś go obserwuje, to najprawdopodobniej tak było.

W ten sposób paranoja stała się surogatem szóstego zmysłu, umożliwiającym uniknięcie wielu kłopotów. Bloom nie sądziła może, by posiadała szósty zmysł – a raczej nie uważała tak do momentu, w którym zainteresował się nią Zbiór. Paranoja wyzwalająca dreszcz, to zawsze jej wystarczało.

Aż do spotkania z Cuchniakiem.

Kiedy wydostała się z Pixy, natychmiast włączyła przyspieszoną automatykę jazdolotu i nie zwracając uwagi na biadolenia Ciotki, zaczęła odruchowo naciskać skórę przy wtykach. Nie chodziło jej bynajmniej o komputerowe i genokomputerowe porty – seria precyzyjnych naciśnięć miała aktywować ukryte funkcje jej personala.

Według Zjednoczenia naruszenie podstawowego oprogramowania personali nie było możliwe; miały one stanowić genokomputerowe przedłużenie człowieka, umożliwiające jego bliższy kontakt ze Strumieniem i oprogramowaniem miliona dostępnych w Wypalonej Galaktyce sprzętów. Indywidualny i zmieniający się razem z człowiekiem, był zaledwie technobiologicznym interfesjem i każda, nawet nieznaczna ingerencja w jego działanie mogła go uszkodzić. W dodatku jakakolwiek rozbudowa ponad podstawowe funkcje podpadała już pod Ryzyko Maszynowe i karne paragrafy Zjednoczenia.

To wszystko nie interesowało wszakże Kirke. Swój personal, i tak nadwyrężony już pseudoosobowością Ciotki, zhakowała dawno temu, choć wiedziała świetnie, co może jej za to grozić. Wgrane nowe funkcje, które dla wygody nazwała Plusem, pozwalały jej na wiele... choć i ryzyko było niemałe.

W Wypalonej Galaktyce tylko jedno ludzkie zbiorowisko pozwalało sobie na głęboką ingerencję w personale. Pragnąc uniknąć związanych z tym konsekwencji, zarejestrowało się wieki temu jako sekta wierząca w Symulacyjną Technikę Rozwoju Intelektu Postludzkiego. Stripsowie wycofali się tym samym poza nawias społeczeństwa, określając się jako „postludzie”, i chociaż pozwolono im trwać, było to trwanie chybotliwe, nie do końca legalne, ale tolerowane dzięki korzyściom spodziewanym z racji ich istnienia. Wyklęci i zohydzeni Stripsowie, z całą swoją obsesją na punkcie cyborgizacji i dawnych Maszyn, byli cenni – podobnie jak Elohim czy Zbiór – dla Klanu Naukowego, który z zainteresowaniem obserwował ich poczynania. I podobno niektóre z nich sponsorował.

– Zwolnij, dziecko najdroższe, zwolnij! – jęczała Ciotka, podczas gdy zdenerwowanej Kirke udało się wreszcie natrafić na właściwą kombinację. Przed oczami ukazał się jej obraz wyświetlony na siatkówce oka – podstawowe menu z dodatkowymi, ukrytymi opcjami. Tu nie trzeba było nawet używać płytki: Bloom napinała i rozluźniała mięśnie, ustawiając kombinację palcami. Tylko tyle wystarczyło, by puścić sygnał do organizmu, który natychmiast zaczął produkować dodatkowe porcje dopaminy.

– Plaga – mruknęła do siebie znacznie spokojniej. Nareszcie mogła myśleć. W duchu już opieprzyła się za zbyt impulsywną reakcję. Trzeba było zostać i pomęczyć nieco Kampa. Może powiedziałby coś więcej. A może kłamał? Tylko po co? Nawet on musiał wiedzieć, że ględzenie bzdur dotyczących Zbioru nie pomoże mu w zaciągnięciu jej do łóżka.

Nieważne. Nie wiedziała, na ile informacje sprzedane jej przez Cuchniaka są prawdziwe, ale dla niej były realne na tyle, by podjąć decyzję. Gatlark zdecydowanie stał się za ciasny. Trzeba było stąd spadać, i to daleko. Najlepiej bliżej Systemów Wewnętrznych, w każdym razie na tyle blisko Jądra, by utrudnić Zbiorowi jego durne Żniwa. A Nat jej to załatwi. Musi. Był jej to winien.

Zaczęła go wywoływać na prywatnej linii, ale międzypersonalowa komunikacja milczała. Wyłączył się? A może gdzieś poleciał? Teoretycznie w obrębie jednego układu można było skomunikować się z każdym, kto chociaż raz zostawił swój ślad w Strumieniu.

Jego Pieprzona Wysokość Natrium Ybessen Gatlark milczał jednak jak zaklęty.

Wyglądało to tak, jakby uciął do siebie kontakt i zablokował wszystkie możliwe łącza. A że mógł tak zrobić, Kirke wiedziała świetnie. Sama pomogła zakładać odpowiednie blokady. Normalnie potrafiłaby je zdjąć – ale nie bez genokomputerowego wpięcia się pod Strumień. W dodatku informowanie Nata, że Kirke może tego dokonać, nie wydawało się zbyt rozsądne.

– Mieszkadło, kochanie, mieszkadełko twoje... – przymilała się Ciotka. Bloom zerknęła przez neoszybę CB33: istotnie, widać już było Światło. Całą dzielnicę Prim spowijała noc, rozjarzona jedynie gęstym pasmem konstelacji Upiora i Damy, jak Gatlarczycy nazywali największe układowe skupisko widzialnych gwiazd.

– Parkuj – rozkazała, wyłączając nielegalne funkcje personala. Jazdolot pewnie popikował w dół, stabilizując lot dyszami antygrawitonów. Czarna kreska wieżowca Wspólnoty Trzydziestej Czwartej zmieniła się w gruby słup i wreszcie w ciemny monolit, przedziurawiony tylko kilkoma punktami zapalonych świateł. Maszyna obróciła się dookoła własnej osi i nachyliwszy się lekko w prawo, zgrabnie nasadziła chwytaki na przyblokowy zaczep.

– Ciotka, wracasz całkowicie w personal – rozkazała Kirke. – Zacznij procedurę czyszczenia systemu CB33. Pozostaw podstawowe funkcje sterownicze. Cel następnej podróży: port kosmiczny Gatlark Dwa. Planowany odlot: trzydzieści błękitnych minut. Wykonaj.

– Wykonuję.

Bloom nie należała do osób lubiących podejmować ostateczne decyzje, ale kiedy je już podjęła, działała szybko. Wychodząc z jazdolotu, nie obejrzała się nawet za siebie. Szybkim krokiem skierowała się w stronę mieszkadła. Odruchowo zerknęła na genoczytnik drzwi, ale wytrawne oko paranoika nie dostrzegło żadnych zmian. Jeśli ktoś zamierzał się włamać, nie zrobił tego dzisiaj.

– Plagowy Zbiór – mamrotała do siebie, wbiegając do mieszkadła i chwytając stojącą w szafie niewielką walizkę z mikroemiterami antygrawitonów niwelujących nadmierny ciężar. Zainstalowany w niej genoczytnik piknął cicho i otworzył zamek. Kirke przebiegła do pokoju i zaczęła pakować płytki pamięciowe, kilka pomiętych ubrań i żarcie z fuzyjnej lodówki, które na jej widok zaraz rozjarzyło się krzykliwymi holoreklamami i zaczęło wygrywać wkurzające melodyjki. – Pierdzielony plagowy Zbiór.

Wszystko, co zabierała, nie miało większego znaczenia. Lwią część danych trzymała w nielegalnych doczepach chipowych wewnątrz własnego ciała, sprzężonych z personalem. To, co najbardziej ją interesowało, to Serce: główne jądro obecnego w domu systemu komputerowego. Reszta była tylko wymiennymi nakładkami umożliwiającymi łatwy z nim kontakt.

Pieczętując mieszkadło genoczytnikiem, mogła sobie za jakiś czas pozwolić na wynajęcie firmy pakująco-transportowej, która wysprząta je do ostatniej drobiny kurzu, zapakuje i wyśle na wskazany adres w obrębie całej Wypalonej Galaktyki. Większość nakładek, mikrozłączy, czytników czy nawet holoczasopism była zresztą bez wartości. Każdy zakupiony przedmiot oznaczono w Strumieniu jej genami i nie można go było użyć bez ryzyka ujawnienia, gdzie jest właściciel i co właśnie robi. To samo odnosiło się nawet do niektórych z ubrań i produktów żywnościowych.

Rzecz jasna mogła to zablokować. Kasowanie sygnałów przekazywanych przez przedmioty do Strumienia było przedszkolem genohakerstwa. Ale uznała, że nie ma czasu. Weźmie tylko to, co uzna za niezbędne. W gruncie rzeczy wystarczyłyby jej tylko płytki i Serce – niewielki czarny sześcian przypominający z wyglądu niektóre z Kryształów Galaktycznych, ukochane zabawki astrolokatorów, potrafiące utrzymać w swoim wnętrzu niewyobrażalne ilości danych niezbędnych do zobrazowania Wypalonej Galaktyki.

EPI znalazła w końcu pod wanną – zapomniana zakurzona szara kula na doczepionych nibynóżkach. Bloom sięgnęła po urządzenie. Kula wydała się bardzo ciężka; nic dziwnego, że wylądowała tam, gdzie Kirke nie mogła jej niechcący kopnąć i złamać sobie palca.

– Cześć, kochany – wyszeptała, przecierając ekranik kontaktowy. – Sekundy... minuty... dni. Masz wszystko. Daj buziaka.

Po raz pierwszy od spotkania z Cuchniakiem Bloom uśmiechnęła się do siebie. Może i ścigał ją Zbiór. Może Nat wkopał ją w wyjątkowo śmierdzący interes. Ale wiedziała, że już za moment zrobi sobie w mieszkadle plagową Wypaloną Galaktykę.

A nic tak nie cieszy genohakera jak skuteczne wymazanie danych.




Drugi astrolokator „Niani”, młodszy bosman Cicero Flink, otrzymał ponowne wezwanie do kajuty kapitańskiej, jeszcze zanim powrócił na swoje stanowisko. Uśmiechnął się do siebie i przygładził przycięte krótko blond włosy. Poczekał, aż sygnał brzęczyka ucichnie i przez pokład główny niszczyciela przeleci raz jeszcze zdanie: „Astrolokator Flink proszony do kajuty kapitańskiej”.

Astrolokator, pomyślał z satysfakcją.

Nie drugi astrolokator. Opłaciło się ubiec Lema i przekazać dane o tym całym satelicie. Ruszył w kierunku drabinek i wind.

Konstrukcja „Niani” opierała się na prostym, powszechnie stosowanym układzie niszczycieli Zjednoczenia. Pokład główny, tak jak w przypadku wielu innych okrętów tej klasy, był w istocie stazo-nawigacją połączoną ze zbrojeniówką i wspartą obwodami z obnażonego Serca, rozczłonkowanymi na kilka współpracujących ze sobą stanowisk. Okręty takie jak niszczyciele czy krążowniki nie opierały się na mocy jednego procesora. Na to mogły pozwolić sobie zwykłe skokowce i część fregat, z uwagi na bardziej zwartą i mniej skomplikowaną konstrukcję. Okręty klasy „Niani” były jednak zbyt duże i obsługiwane przez zbyt wiele osób, by ich działanie zależało od jednego komputera. To, że może to być komputer półostatecznej generacji, z SI wykastrowaną zaledwie w dwudziestu pięciu procentach, nie miało już znaczenia.

Dowódcy takich jednostek nie przepadali także za pomysłem, by Serce kontrolował tylko jeden komputerowiec przez jeden, synchronizujący całość program. Wiązało się to nie tylko z niechęcią do dzielenia się władzą na ściśle wojskowym okręcie, ale i z legendarnymi opowieściami o Maszynach, które w trakcie Wojny potrafiły szybko zainfekować jednostki oparte na jednym tylko systemie komputerowym.

Kajuta kapitańska mieściła się bezpośrednio nad wysuniętym do przodu dziobem, stanowiącym swoiste przedłużenie stazo-nawigacji o niewielki mostek kapitański, otoczony przez konsolę główną, która zbierała raporty od wszystkich stanowisk okrętu i miała możliwość przejęcia kontroli nad każdym z nich. Dziób kończył się olbrzymią, utwardzoną nanitowo neoszybą, przez którą można było dojrzeć fragment planety, otoczonej bańką atmosfery i szarymi punkcikami satelitów.

Flink stanął na sekundę, zerkając na wypukłą powierzchnię Gatlarku, i skierował się do windy numer jeden, prowadzącej bezpośrednio do kwatery kapitana Vermusa Tarma i połączonej z nią, oficjalnej kajuty Madelli Nox. Nadzorczyni Sektora Kontroli nie chciała może, by odbierać ją jako oficjalnego dowódcę okrętu, ale zaznaczyła swoją obecność na tyle, aby nikt nie miał wątpliwości, do kogo na „Niani” należy ostatnie słowo.

Jej kajuta, z tego, co słyszał Cicero, była może niewielka, ale podpięta pod wszystkie systemy okrętu i mogła się od niego w razie potrzeby oderwać. Razem z bocznymi dyszami napędu przemieniała się wtedy w niewielki, ale szybki i zwrotny skokowiec, „Dzidzię”. Oficjalnej nazwy jednostki nikt już nie pamiętał.

Flink wszedł do windy i nacisnął przycisk. Elewator pisnął i błyskawicznie wjechał na górę, po czym otworzył automatyczne drzwi. Cicero postąpił krok do przodu i natknął się na Zachariasza Lema.

Były pierwszy astrolokator „Niani” stał niepewnie na rozłożonym dywanie z wyszytym układem Błękitu. Wzory miały zapewne nawiązywać do artystycznych rycin stworzonych w czasach PEI – artysta zaznaczył trajektorię jedynej planety systemu z pomocą przerywanej linii. Cicero widział Błękit tylko raz i przypuszczał, że nie udało się w pełni oddać jego ogromu; Klan Naukowy twierdził, że średnica tej największej zamieszkanej planety Wypalonej Galaktyki była większa ponad dwadzieścia razy od średnicy legendarnej Terry. Rzecz jasna zdarzały się planety masywniejsze, takie jak choćby większy o około siedemdziesiąt procent Tres 4 w konstelacji Herkulesa, ale wpływało to ujemnie na ich gęstość, a zatem i możliwość dostosowania do kolonizacji. Taki ogrom paradoksalnie oznaczał i samotność: w procesie formowania układu Błękit wchłonął wszystkie znajdujące się w systemie planety i księżyce, z wyjątkiem jednego o dźwięcznej nazwie Srebro.

Flink podejrzewał, że podobnie jak Błękit czuł się i Zachariasz Lem. Samotny, na tle równie olbrzymiego słońca.

– Cicero – wystękał astrolokator. – Nie powiedziałeś... Cicero...

– Przykro mi – odrzekł chłodno Flink, mijając Zachariasza i podchodząc w stronę zebranych w głębi kajuty osób. Dostrzegł już, że nie licząc młodszej technik Lotty Lar, kapitana Vermusa i Mamy Kość, w tle nerwowo dreptał tam też Kontroler, którego nazwiska już nie pamiętał. Walter Jak–mu–tam nie przerwał dreptania nawet w momencie, gdy Cicero stanął w pozycji zasadniczej przed kapitanem okrętu.

– Flink, właśnie mówiliśmy o twoich dokonaniach – powitał go Tarm. – Twój przełożony niestety nie potrafił wyjaśnić, dlaczego tak ważne dane nie przeszły przez niego. Mam dziwne wrażenie, że nadal nie rozumie, co tu się odbywa. Możesz nam wyjaśnić jego postępowanie?

– Niestety nie, kapitanie.

– Cóż, trudno. Porozmawiamy o tym później. Teraz nie mamy na to czasu. Technik Lotta za chwilę odtworzy interesujący nas fragment przekazu. Chcę, żebyś raz jeszcze na niego spojrzał i potwierdził, że to wszystko i że nie natknąłeś się na nic więcej. Proszę kontynuować – sztywny jak zwykle Vermus zwrócił się do wystraszonej Lotty, która postawiła na dywanie niewielki rzutnik odtwarzacza i nacisnęła przycisk.

Światło automatycznie przygasło i przestrzeń wypełniła rozedrgana, niewyraźna mgła holo. Myszowata Lotta Lar kucnęła przy rzutniku i wyregulowała ostrość. Po serii trzeszczeń i białego szumu dostrzegli wreszcie niewyraźną sylwetkę mężczyzny wyglądającego niczym słup dymu z nieruchomą maską zamiast twarzy. Nakładka graficzna, przypomniał sobie Flink.

– ...jest wstępnie zainteresowana, o ile dane ekstrapolacji Kontrolera Waltera Dinge’a są prawdziwe – mówił dym. – Nie jesteśmy jednak w stanie zapewnić nikogo w tak krótkim czasie. Jeśli uzyskasz dodatkowe dane co do lokalizacji, wyruszysz sam. Z tego, co pamiętam, masz ku temu odpowiednie możliwości. Loża zapozna się ze wszystkimi danymi, jakie będziesz w stanie zdobyć. Jeśli sprawa zainteresowała Zjednoczenie, może być tego warta. Loża...

Część przekazu zatarła się nagle, ustępując miejsca porwanej grafice holo.

– ...Dinge – odezwał się dym po powrocie dźwięku. – Tak, zgadzam się. Interesujący przypadek. Oczywiście wszystko zależy od tego, czy ma rację. Ale podejrzewam, że nie zostanie wykonana w tej sprawie żadna czynność. Błękit nie...

Cicero wzdrygnął się na odgłos pisku, któremu towarzyszył obraz rozsypywanych pikseli. Trwało to chwilę, a potem usłyszeli:

– ...histerezy. Wektory z pewnością były stałe, ale opóźnienie musiał poznać dzięki ekstrapolacji opartej na danych wcześniejszych skoków. Wszystko oczywiście zależy od masy. Im większy obiekt, tym większa pewność danych. Pozostaje pytanie, czy dokonał ekstrapolacji sektora. Jeśli jest taki pewny...

Sygnał urwał się po raz kolejny i ostatni.

– Jest tego więcej – wydukała Lotta Lar. – Większość to dane i mocno pourywana wypowiedź, którą można poddać dalszej analizie komputerowej.

– Wiadomo do kogo? – spytała Madella Nox.

Młodsza technik pokręciła nerwowo głową.

– Nie znamy adresu odbiorcy – wyjaśniła. – Nie jest on też wymieniony w przekazie. Sonda miała parametry skokowe i kontaktowe wgrane na twardo, ale dostała polecenie, by puścić przekaz na spory fragment planety Gatlark. Mógł to odebrać ktokolwiek, kto posiadał klucz odbioru transmisji.

– Bosmanie Flink? – tym razem odezwał się Vermus Tarm. Cicero zamrugał oczami.

– Zgadza się, kapitanie – potwierdził. – To wszystko. A przynajmniej wszystko z tej wypowiedzi, co brzmi mniej więcej logicznie i dało się poskładać.

– Świetnie. – Tarm odwrócił się od nich tak, jakby wykonywał wyćwiczony przez lata piruet. – Ktoś chce coś jeszcze dodać?

– To moje dane – wypluł z siebie Kontroler Walter Dinge. Na chwilę przestał dreptać. – To moje dane. Wiedzą wszystko, Mamo. Polecieli już. Na pewno polecieli. Nie mamy czasu.

– Twierdzą, że nie znają lokalizacji – rzucił niespodziewanie Flink. Dinge spojrzał na niego jak na wariata. Świr, stwierdził Cicero. Galaktyczny, nakręcony świr.

– Jeśli przechwycili te dane, dokopią się do niej – wypiszczał świr. – Dowiedzą się!

– Świetnie – stwierdziła Madella Nox. Nadzorczyni Sektora Kontroli była jedyną osobą, która pozwoliła sobie na siedzenie w trakcie zebrania. Dopiero teraz Cicero zauważył, że zajęła zwyczajowe miejsce kapitana. Ciekawe, czy chodziło wyłącznie o kurtuazję Vermusa. – Kapitanie Tarm, proszę ogłosić przygotowanie do skoku głębinowego. Ustawiamy licznik na minimalne odliczanie po podaniu stazy. Pierwszy astrolokatorze Flink, proszę o ustawienie wskazanego przez pana Dinge’a sektora docelowego w zasięgu do pół tysiąca kilometrów.

– Wyjątkowo blisko, Mamo – wtrącił się Vermus. Ale Flink go nie słuchał. Wciąż w uszach dźwięczało mu słowo „pierwszy”.

– Zaryzykujemy – oceniła Mama Kość. – Ale nie bezmyślnie. Sugeruję przełączenie czterdziestu procent energii z rdzenia do systemów obronnych „Niani”. Drugie czterdzieści na wykonanie kolejnego skoku głębinowego, gdyby okazało się to konieczne.

– Zostanie nam jedynie dwadzieścia procent... – zauważył Tarm. – Zakładając, że dziesięć przeznaczymy na pole magnetyczne, mamy tylko dziesięć dla pozostałych systemów.

– Pole magnetyczne? Odważyliby się zaatakować? – Nox zaśmiała się sucho, choć Cicero nie wyczuł w jej głosie choćby grama humoru. – Kiedy nas zobaczą, uciekną. Ta cała Loża jeszcze do niedawna była ponoć tylko wymysłem Waltera. I teraz nagle stali się groźni? Nie przesadzajmy. Z tego, co zrozumiałam, mają w pobliżu jakiegoś agenta, który ściągnął dane i o ile pozna dzięki nim lokalizację, przybędzie na jakimś skokowcu albo wypożyczy statek z TransLinii. – Nadzorczyni zamachała pogardliwie dłonią. – Ale dobrze, jeśli chce pan się dodatkowo zabezpieczyć, kapitanie, proszę włączyć pole, ale wyłączyć wszystko inne. Z wyjątkiem głębokiego skanowania.

– Można odłączyć część urządzeń wewnętrznych – zgodził się Tarm – takich jak na przykład kontrola obiegu odpadów. Ale większość pozostałych musi działać. Już same niwelatory antygrawitonowe muszą zostać, inaczej przygniotą nas przeciążenia. System łączności wewnętrznej, ogrzewanie, filtry. Przypominam, że jesteśmy w końcówce kontrolnej podróży galaktycznej i biorąc pod uwagę fakt, że mieliśmy dopiero skorzystać z ładownic rdzenia, mamy niewiele energii skokowej. Zostaje jeszcze awaryjna rezerwa, ale ona nie jest z reguły brana pod uwagę. Statek bez możliwości awaryjnego skoku... Z tej energii korzysta się jedynie w ostateczności.

– No dobrze. Jakieś propozycje?

– Możemy odseparować wszystkie pokłady poza głównym. Ale wciąż może to być za mało. Dziesięć procent to niewiele. Nawet głębokie skanowanie zakłada użycie namiarów elektrodopplera i cząsteczkowych. To wszystko pochłania sporą część rdzenia.

– Cóż, jeśli będzie trzeba, odseparujcie wszystko oprócz głównego. Dinge?

– Tak, Mamo?

– Ile zostało nam czasu?

Kontroler odetchnął, najwyraźniej próbując wziąć się w garść.

– Niewiele. Zakładam, że widły czasowe mieszczą się od dwudziestu błękitnych godzin do około błękitnego tygodnia. Wynika to z wcześniejszych otwarć na linii od Mgławicy de Mairana w Orionie aż do interesującego nas sektora, ale te dane są już niepewne. Jeśli to jednak minimalna wartość, czyli dwadzieścia godzin, to odległość jest może niewielka, ale sam skok zabierze nam połowę z tego czasu.

– Dobrze. Do roboty, panowie.

O ja plaguję, pomyślał nagle wystraszony Cicero Flink.





Zanim przejdziemy do właściwych obliczeń, musimy pamiętać, iż wektor, prędkość, przyspieszenie, a także odczyt masy i sama histereza nie wystarczą do umiejscowienia jednostki w konkretnej przestrzeni cztero- czy nawet trójwymiarowej. Głębia rządzi się własnymi prawami przemieszczania energii i materii i wnioskowanie oparte na wzorach nadmatematycznych traci w jej przypadku swoje zastosowanie.

Dlatego by wyliczyć prawdopodobieństwo zmaterializowania się statku w określonej przestrzeni, należy – po pierwsze – znać dobrze wyniki wcześniejszych skoków, w których dane określonej jednostki, takie jak jej tonaż czy miejsce wyruszenia przed samym skokiem, były tożsame z planowanym skokiem naszej jednostki. I – po drugie – znać namiar echa głębinowego.

Jak wiadomo, skok głębinowy wymyka się naszemu zrozumieniu materii i czasu, dlatego jest całkiem prawdopodobne, że echo głębinowe towarzyszące powrotowi z Głębi może zaistnieć w naszym Wszechświecie przed owym powrotem, jako jego zapowiedź w płaszczyźnie danych średniowiecznego Schrödingera i Heisenberga.


Almanach Matematyczny Klanu Naukowego, fragment rozdziału Ekstrapolacja skoków głębinowych





Pinsleep Wise po raz pierwszy zrozumiała, do czego zdolni są mężczyźni, w Bibliotekach Azylu.

Szara, lesista i pokryta wieczną mgłą Centralna Planeta Psychiatryczna Zjednoczenia bardzo przypominała jej rodzinną planetę, Jewromę 7. Tam także były lasy i mgły, choć Jewroma wyglądała inaczej, niemal bajkowo i przede wszystkim mgliście, pełna starych ruin, pląsających między drzewami źródeł i pradawnych kopców. Nie była też tak słynna jak Azyl, który zyskał na znaczeniu w momencie natężenia nieudanych skoków głębinowych.

Za rosnące lawinowo awarie obwiniano Klan Naukowy, choć trudno było ustalić, czy sprawa tyczyła się produkowanej przez Klan stazy, czy serii uszkodzonych napędów głębinowych wyprodukowanych przez ZFK, Zjednoczone Fabryki Kosmiczne, znajdujące się zarówno pod jurysdykcją Klanu, jak i Zjednoczenia. Odpowiedzialne za masową produkcję statków ZFK, dysponujące niewyobrażalnym majątkiem skupionym w rękach ich szefa, Astysa Korela, uważanego za jednego z najpotężniejszych ludzi w Wypalonej Galaktyce, łatwo rozmydliły winę pomiędzy podwykonawców, niezrzeszone stocznie, Klan Naukowy czy nawet Stripsów, współpracujących przy kreowaniu oprogramowania dla stazo-nawigacji. Z czasem wyszło na jaw, że sprawa związana jest z korupcją jednego z pracowników Korela, który zdecydował się przekierować część produkcji napędów głębinowych do podejrzanych, ale tanich stoczni w Systemach Zewnętrznych.

Sprawę wyjaśniono, winnych ukarano i wznowiono produkcję po owym „załamaniu głębinowym”, jak nazwały to media. Nie zmieniało to wszakże faktu, że oszalałe po nieudanych skokach załogi trzeba było gdzieś umieścić, i to tak, by łatwo można było wyciszyć sprawę. Azyl wydawał się najlepszym rozwiązaniem – a jego Biblioteki doskonałym miejscem do oczekiwania na śmierć.

Biblioteki zajmowały całkiem pokaźny obszar Szpitala Numer Trzy, w którym przebywała Wise. Wielkie, z pozoru puste budynki przypominały monolity. Zgodnie z wytycznymi Zjednoczenia każdy z nich był kontrolującym chorych komputerem z wykastrowaną w czterdziestu procentach SI upchaną na pamięciowych płytkach, które tworzyły swoiste biblioteki danych, zainstalowane w komputery wplecione w infrastrukturę; stąd zresztą stworzono taką, a nie inną nazwę kompleksu. Z pozoru mogłoby się wydawać, iż obłąkani puszczeni są tu samopas – ale Azyl słynął ze swoich technik prewencyjnych i gdyby nie był Planetą Psychiatryczną, można by uznać, że niektóre z nich podpadają pod Ryzyko Maszynowe.

Chorzy byli stale monitorowani, a wszczepione chipy silnie zmodyfikowały ich personale. W ten sposób szaleńcy mogli zostać w każdej chwili uśpieni bądź powstrzymani poprzez blokadę neuronową. Personel Azylu nazywał to rozwiązanie „wyłączeniem”.

Pinsleep była na spacerze po powykręcanym lesie Azylu – grube pnie drzew wyglądały, jakby cierpiały na dziwaczny paraliż – gdy ujrzała jednego z pogłębinowych pacjentów. Siedział na konarze odziany w podarty szpitalny uniform. Już sam fakt, że ubranie jest zniszczone, powinien jej dać do myślenia, ale Wise przyśpieszyła tylko kroku, myśląc, że uda jej się wyminąć intruza.

– Śliczna... – wyszeptał chory. – Śliiiiczna...

Nie odezwała się, skręcając w lewo. Zabudowania Szpitala Numer Trzy znajdowały się w pobliżu. Chciała zdążyć na kolejną dawkę leków – ataki lęku ostatnio osłabły i była przekonana, że to zasługa przepisanych medykamentów.

– Wiesz, co jest w Głębi? – pacjent zaczepił ją ponownie, odwróciła się więc i zauważyła, że zeskoczył z konara zgrabnie niczym jakieś nadrzewne zwierzę. Był pokrwawiony i zaczęła rozumieć, że usiłował dogrzebać się do jednego z chipów. Mało kto decydował się na takie wyjście: zabezpieczony personal mógł w trakcie wyłączyć domorosłego chirurga. – Jesteś tam ty – wyjaśnił. – Jestem tam ja. Wiecznie. Wiecznie. Wiecznie. Wiecznie.

Zaczęła biec, ale chory okazał się szybki. Kontrola Azylu powinna zauważyć, że sytuacja robi się niebezpieczna, ale najwidoczniej nie potrafili go wyłączyć.

Pin przeskoczyła nad pokręconym korzeniem i wbiegła na ścieżkę prowadzącą pod jeden z monolitów. Widziała już, że autonomiczny budynek oświetla ją sensorami – wiedzieli, co się dzieje. Ale pacjent był szybszy. Złapał ją od tyłu, przewrócił na plecy i zaczął zdzierać uniform.

– Wsadzę tylko raz – obiecał. Jego twarz wyglądała jak pęknięta maska. – I raz. I raz. I jeszcze raz!

Właśnie wtedy zrobiła to samo, co teraz.

Monsieur zastękał i zadrgał spazmatycznie, po czym jego spocone ciało zsunęło się z niej na posadzkę mesy. Wise zepchnęła go do końca; dostrzegła, jak z rozbitej głowy wypływa niewielka strużka krwi. Kiedy zaatakował, walnęła go pierwszą rzeczą, jaka była pod ręką – traf chciał, że była to jedna z porozstawianych po całym statku zabawek Huba.

Tansky lubił je skręcać, niekiedy wykorzystując części wcześniejszych: były to małe, zwykle autonomiczne maszynki bądź logiczne gry stworzone na prymitywnych podzespołach. Tym razem trafiła na kiwającego się w nieskończoność mechanicznego ptaszka, działającego dzięki prostej sile odpychania pól magnetycznych podpiętych pod fuzyjne bateryjki. Zabawka okazała się nadspodziewanie wytrzymała.

Raz jej o mało nie zgwałcono. I raz wystarczy.

Starając się cały czas patrzeć na leżące ciało, stanęła powoli na nogi. Monsieur wyglądał inaczej niż zwykle: utrata przytomności sprawiła, że zniknęło całe jego podniecenie i bezczelność. Pinsleep zbliżyła się do drzwi wyjściowych z mesy, ale nie mogła pójść dalej. Stała i patrzyła bez ruchu i większych emocji, czekając, aż ciało, umysł i przestrzeń wypełni jej znajomy chłód.

A potem pierwsze drzwi od mesy rozsunęły się i do środka wszedł chudy, niechlujny Hub Tansky.




Erin Hakl była zmęczona wiedzą.

Wiedzą na temat tego, co stało się na „Harmidrze”. Wiedzą o sekrecikach i planach pasażerów „Błękitnego Lotu”. Wiedzą o zakazanych przestrzeniach badanych przez „Io” – czarny statek Strażników Granicy, na który załapała się jakiś czas temu – i wiedzą o rzeczywistej niemocy Strażników, przedstawianych ludzkości jako czujne oko znanego Wszechświata. Wiedza ta, szczególnie w ostatnim przypadku, zawsze okazywała się przereklamowana.

Dlatego stwierdziła, że nie interesuje jej wiedza na temat spotkania Myrtona Grunwalda i Tartusa Fima.

Po Plagę miałaby zdobywać takie informacje? Za każdym razem wiedza, jakakolwiek wiedza, okazywała się przytłaczająca. Choć i tak Erin była przekonana, że wie, o co im chodziło.

Fim wyglądał wypisz wymaluj jak przemytnik z głupawego holofilmu. Przemycają coś z Myrtonem, to pewne. Pakują to razem z porostami proteinowymi z Brunatnej Elsie i sprzedają temu, kto zapłaci najwięcej.

Załapała się na statek plagowego handlarza narkotyków.

W sumie, jak się nad tym zastanowić, Grunwald tak właśnie wyglądał. Zawsze jakiś taki wymiętolony. Potargany, dziwnie półprzytomny i chyba stale na gazie. Ale sobie wybrałaś kapitana, Erin, pomyślała. Cudownie. Po prostu świetnie.

Wahając się pomiędzy wściekłością na samą siebie a rezygnacją, siedząc w fotelu pierwszego pilota, patrzyła na to, co wyświetlał monitor nawigacyjny. Oba wciąż połączone ze sobą statki dryfowały w przestrzeni tuż za podwójnym układem planetarnym granicznych martwych planet systemu Hades: Ygnis i Junony B. Skomplikowane oddziaływania grawitacyjne obu ciał i ich satelitów kładły się drgającą falą na większość odczytów poddawanych korekcie przez wykastrowaną SI statku.

Zielona plamka stacji Hades Sigma mrugała na samej górze ekranu – mogła skanować ścieżkę podejścia do woli, żeby wyczyścić sygnał, ale i tak wciąż trafiały się jakieś brużdżące w odczytach śmieci. Nie pomagały też pulsacje odległych głębinowych ech i rozdarć Głębi – znak, że oficjalny szlak handlowy znajdował się niedaleko, zaledwie pół roku świetlnego stąd. Cóż, przynajmniej tu było pusto.

Znudzona i zrezygnowana Hakl sięgnęła po zabrany godzinę temu z mesy termokubek z kawą. Płyn wciąż był ciepły. Erin upiła łyk, pozwalając sobie na moment zapomnieć o Myrtonie, „Wstążce”, Tartusie, przemytach i zapisanych w Strumieniu kontraktach. Kontraktach nie do zerwania, skrzywiła się w duchu. A przynajmniej nie bez konsekwencji.

A potem wszystko się zmieniło.

Potężne echo głębinowe, zwiastujące pojawienie się jakieś wielkiej jednostki zaledwie sto kilometrów dalej, rozbłysło na monitorze niczym biała, pikselowata plama. Hakl odstawiła termokubek i odruchowo wklepała polecenia na klawiaturze konsoli nawigacyjnej, puszczając uzyskane dane do automatycznego skanu.

– Kto tam, do ciężkiej... – wyszeptała.

Echa głębinowe, owe zagadkowe, przyszłe zapowiedzi otwarcia Głębi, miały charakter losowy: pojawiały się bądź nie, ale jeśli już zaistniały, to z pewnością oznaczały przybycie statku. Bywało, że systemy wyłapywały tak zwane „echa ech”, czyli zapowiedzi echa właściwego, ale stosunkowo łatwo je było odróżnić, o ile dysponowało się odpowiednim sprzętem. Z tego, co Erin wiedziała, w ten sposób udało się wygrywać niektóre potyczki w trakcie Wojny Maszynowej: wspomagani komputerami astrolokatorzy o wyjątkowych zdolnościach byli w stanie przewidzieć pojawienie się echa właściwego, a więc i z o wiele większym wyprzedzeniem przewidzieć przybycie okrętów Maszyn.

Tymczasem skan dokończył już pracę i wyświetlił prognozowaną wielkość oraz czas przybycia jednostki.

– Niemożliwe – wyszeptała. Bydlę było naprawdę spore: z pewnością klasa krążownikowa albo i większa. Superkrążownik? Bzdura. A może jednak?

Sama nie wierząc w to, co widzi, pierwsza pilot „Wstążki” sięgnęła dłonią do interkomu i zamarła, dostrzegając dwie kolejne, o wiele mniejsze plamy echa głębinowego. Obie zwiastowały przybycie jednostek tonażu średniego, każda w pobliżu rozdarcia, które system wyłapał na początku. Odległość wynosiła około trzystu marnych kilometrów z hakiem. Trzy przybycia? Na to zadupie gdzieś w Systemach Zewnętrznych? Skąd? Erin oblizała nagle spierzchnięte wargi i nacisnęła guzik interkomu.

– Tu Hakl – powiedziała sucho, starając się nie okazać emocji. – Mamy trzy niespodziewane przybycia z Głębi w naszym sektorze. Powtarzam: trzy niespodziewane przybycia z Głębi w naszym sektorze. Przybliżony czas przybycia pierwszego: piętnaście minut. Powtarzam: piętnaście minut.

Zawahała się na moment. Nie miała pojęcia, kiedy przybędą kolejne statki.

Pierwsze przybycie wystarczało jej aż nadto.

– Spodziewana klasa jednostki pierwszego kontaktu: krążownik – oznajmiła i dodała: – Koniec komunikatu.

Puściła przycisk interkomu. Jeśli to Kontrolerzy na krążowniku Zjednoczenia z eskortą niszczycieli, pomyślała, to z narkotykami na pokładzie jesteśmy załatwieni.

Ty mnie w to wpakowałeś, Myrton. Lepiej coś wymyśl, inaczej jaja ci urwę.




Hub zatrzymał się na ułamek sekundy, analizując sytuację. To, co dla zwykłego obserwatora było stosunkowo jasną sceną, dla Tansky’ego rozbiło się na fraktale i sieci danych. Stojąca pod drzwiami Pinsleep o martwej, pustej twarzy. Równie pusty – i może martwy? – Monsieur, świecący na podłodze gołymi pośladkami. Gwałt, zrozumiał Hub. Albo próba gwałtu. Mechanik; któż by inny? Jakież to przewidywalne, zachichotał w myślach.

I jakież pełne nieoczekiwanych możliwości.

– Chyba mamy problem, maleńka – zagadnął kurtuazyjnie. Nie patrząc na Wise, nachylił się nad tłustym ciałem Monsieura. – Popatrzmy... – Dotknął szyi mechanika, sprawdzając puls. – Żyje – oznajmił z ledwo skrywanym rozbawieniem. – Harpago ma spotkanie z kapitanem, ale jeśli się sprężymy, sami zaniesiemy biedaka do ambulatorium. O ile będzie można wejść do gabineciku pana doktorka. Ale to nie powinno stanowić problemu, a na pewno nie dla tych paluszków. – Zamachał palcami tak, jakby uderzał w niewidzialną klawiaturę.

Coś, co powiedział, musiało odblokować Pin. Dziewczyna otworzyła usta, jakby chciała się odezwać. Tansky przyłożył dłoń do ucha. Wiedział, że gest jest komiczny, ale takie lubił najbardziej.

– Tak? – zagadnął zachęcająco. Pinsleep odwróciła się w jego stronę: jej twarz stężała momentalnie w maskę gniewu.

– Próbował mnie zgwałcić – powiedziała całkiem wyraźnie. Hub pokiwał głową.

– Oczywiście – przyznał. – Wystarczyło na niego spojrzeć, by wiedzieć, co mu siedzi pod tym zardzewiałym garnkiem służącym za czaszkę. Ale, maleńka, czy chcesz robić z tego aferę? Musisz zrozumieć – kontynuował wystudiowanym, przepraszającym tonem – że jesteś na skokowcu naszego kochanego kapitana dopiero od niedawna. Na Plagę, tak jak my wszyscy. – Rozłożył ręce, demonstrując jak najlepsze chęci. Pin patrzyła na niego bez wyrazu. – Mogę się założyć, że Myrton nie przepada za konfliktami. A teraz oboje, i ty, i Monsieur, staniecie się takim konfliktem. Na razie świetnie sobie poradziłaś – przyznał. – Ale Grunwald nie ma ochoty rozwiązywać konfliktów załogi. Widziałaś go przecież... Popija te swoje drinki, biega z głową w chmurach. Raczej myślę, że musisz więc dać sobie z tym radę sama. Tak jak dałaś sobie do tej pory.

Urwał, czekając, czy jego tyrada przyniesie jakiś efekt. Wise nie wyglądała na specjalnie oporną, ale podskórnie wyczuwał, że może go zaskoczyć. Jeśli to ona była najsłabszym ogniwem, zadanie zapanowania nad jej decyzjami może być prostsze, niż myślał... ale nie miał wcale takiej pewności. Nie teraz, nie po tym, jak zareagowała na zaczepkę Monsieura. Pozory jednak mylą, westchnął w duchu.

Albo i nie.

– Co proponujesz? – spytała.

Wyczuł w jej tonie niechęć, ale natychmiast zamachał rękami, próbując odgonić ewentualne obawy. Kryzysowa sytuacja, moment decyzji. Cudownie. Tansky uwielbiał kryzysy. One i tylko one ukazywały trajektorię lotu tych ludzkich muszek, wektory ich marzeń i dążeń.

– Broń – wyszeptał niemal tkliwie. – To jasne.

– Jaką broń, Tansky?

– Takie rzeczy robię sam – zapewnił. – To nietrudne. Sama widziałaś... – Machnął pogardliwie dłonią w kierunku pokrytego krwią ptaszka-zabawki. – Konstruowanie takich drobiazgów to dla mnie rozrywka. – Prawie zmrużył oczy, wyobrażając sobie, jak pułapka drży, pragnąc się zatrzasnąć. – Oczywiście byłoby to coś prostego. Paralizator piezoneuronowy? Czary-mary i gotowe. – Zanurzył rękę w jednej z kieszeni swojego sfatygowanego kombinezonu i wyciągnął podłużne urządzenie nie dłuższe od kciuka.

– Skąd to masz? Na „Wstążkę” nie można było wnosić broni.

– Nie można, jasne. Ale przecież ci powiedziałem. Takie małe cuś konstruuję, siedząc na odsysaczu kału i czytając hologazetkę – odparł rubasznie. Pinsleep nie zaśmiała się, nie tego zresztą oczekiwał. – To jak? – spytał, żonglując paralizatorem między palcami. – Chcesz tego, Wise? Zaręczam, że jeśli w niego strzelisz, gdyby znów próbował, na długo mu się odechce. A jeśli trafisz w jądra, być może odechce mu się na zawsze.

Widział, jak się zastanawia, patrząc na kształt między jego palcami.

– Czegoś za to chcesz, Tansky? – spytała wreszcie.

Hub powstrzymał się od dalszego grania komedii i wzruszył ramionami.

– Daj spokój, Wise. Niczego od ciebie nie chcę – skłamał, widząc, jak patrzy na niego niepewnie. – Zależy mi na tym statku – dodał, decydując się na część prawdy. – Nie uważam, by szukanie kolejnej astro miało sens. Myrton chodzi jak śnięty, po Plagę nam nowe problemy? Chcesz szukać nowej roboty?

– Daj to. – Skrzywiła się lekko, wyciągając dłoń. I dodała, przełamując początkowy opór: – Dziękuję.

O nie, kochana, pomyślał, wręczając jej sprzęt. Nie dziękuj. A już na pewno nie teraz.

– Chociaż, jeśli o tym wspominasz – podjął, kiedy trzymała już palce na paralizatorze – dobrze by było, tak na marginesie, gdybyś znalazła dla mnie odłam Floty Zero. Jak przypuszczam, znasz jakąś część ich stałych trajektorii.

– To twoje „niczego nie chcę”? – prychnęła, ale wzięła paralizator do ręki. Jak na razie jego prośba wydawała się pozbawiona znaczenia.

Tansky wzruszył ramionami. Trzeba było jednak działać szybko, dopóki nie minie pierwszy szok.

– I tak bym o tym wspomniał, bez względu na sytuację. Oprogramowanie wymaga ulepszeń. Sama widzisz, że ten statek to ruina – dodał, z zadowoleniem mówiąc kolejną półprawdę. – A jego Serce... Klan Naukowy nie wystarczy. Potrzebna nam Flota Zero. Gdzie jest najbliższa?

Też wzruszyła ramionami.

– Zakładam oczywiście, że kapitan może nie przepadać za Stripsami – podjął tak, jakby szczerze pragnął ubiec jej ewentualne argumenty. – To w końcu jedyna sekta, która uważa, że każdy nadaje się na ochotnika do zbawienia. Poza tym Stripsowie mają w sobie za dużo z Maszyn. Nie przepadam za nimi, jak każdy. Ale – uniósł przepraszająco ręce – potrzebujemy ich technologii programowej.

Zniżył głos, przysuwając się nieco bliżej.

– Potrzebuję tylko wpiąć się w ich część Strumienia, by ściągnąć nieco danych i usprawnić programistykę...

– Próbował... – wyszeptała do siebie, ściskając paralizator. Tansky wyciągnął dłoń, prawie dotykając ramienia Pinsleep, ale powstrzymał się w ostatniej chwili. Dotykanie jej w tym momencie nie było zbyt rozsądne.

– Jaka jest najbliższa lokalizacja? – spytał.

– Tuż obok – odpowiedziała półprzytomnie. – Też w Ramieniu Łabędzia, zaledwie trzy lata świetlne stąd. Sektor 32C. Niebezpieczny – dodała jakby do siebie. – Jeden z obszarów wypalonych w trakcie Wojny Maszynowej. Roje asteroid, silne oddziaływania grawitacyjne. Stripsowie nazywają go Testerem.

– Tu Hakl – zatrzeszczał w tym samym momencie interkom statku. Tansky uniósł w zaskoczeniu brwi.

Pin spojrzała w stronę głośnika zainstalowanego w mesie.

– Mamy trzy niespodziewane przybycia z Głębi w naszym sektorze – oznajmił głos Erin. – Powtarzam: trzy niespodziewane przybycia z Głębi w naszym sektorze. Przybliżony czas przybycia pierwszego: piętnaście minut. Powtarzam: piętnaście minut.

– Bierz go – wysyczał Hub. Czas na uprzejmości zdecydowanie się skończył. – Zanosimy go do ambulatorium. Szybko.

Ale głos w interkomie jeszcze nie skończył.

– Spodziewana klasa jednostki pierwszego kontaktu: krążownik. Koniec komunikatu.

– Co? – wyszeptała Wise. – Krążownik tutaj?

– Zjednoczenie – ocenił Hub.

– Po co mieliby...

– Wszystko jedno. Niespodziewany patrol? To teraz nieważne. – Komputerowiec podszedł szybko do interkomu i nacisnął przycisk odpowiedzialny za kontakt ze stazo-nawigacją. – Tu Tansky – oznajmił. – Mieliśmy tu mały wypadek. Monsieur chyba rozciął sobie głowę. Razem z Wise spróbujemy zanieść go do ambulatorium. Jest nieprzytomny. – Zatrzymał się na moment, zastanawiając się nad implikacjami kolejnej wypowiedzi. – Doktorze Harpago, prosimy o pomoc. Odbiór – dodał, puszczając guzik interkomu.

– Zrozumiałam – potwierdziła Erin. – Przyjdźcie jak najszybciej. Szczególnie ty, Hub. Potrzebuję cię w Sercu. Bez odbioru.

– Rozciął sobie głowę? – skrzywiła się Pinsleep, ale nachylała się już, usiłując złapać bezwładne ciało za nogi. Hub wzruszył ramionami.

– Sprostujesz, jeśli będziesz chciała – powiedział. – Chwileczkę – dodał, wkopując leżącego na posadzce ptaszka pod stół mesy. – Lepiej, żeby tego nie znaleźli.

– Tu doktor Harpago – tym razem interkom zatrzeszczał głosem Jonesa. – Przekazuję polecenie kapitana. Wise, Tansky, idźcie do swoich zajęć. Ja przejmuję chorego. Bez odbioru.

– Co za cyrk – stęknął Hub, który dopiero co zaczął podnosić Monsieura. – Ale doktorek ma rację. Nic tu po nas – zakończył, zauważając, że Wise szybkim krokiem wychodzi z mesy. – Pięknie – podsumował, po czym, nie czekając na przybycie doktora, także wyszedł z mesy, śpiesząc do swego Serca.




Wszechświat doktora Harpago Jonesa skurczył się niczym w grawitacyjnym kolapsie tuż przed narodzinami czarnej dziury. Kiedyś, pomyślał, zgasną wszystkie gwiazdy. Wszechświat stanie się zimny i ciemny. Tak jak teraz. Znajdował się w pustce. Coś wyssało powietrze zupełnie jak wtedy, gdy Starszy Radca Klanu Naukowego, żółtozęby i wiekowy Yberius Matimus, wezwał go na dywanik z powodu nieautoryzowanych eksperymentów ze ślizgiem głębinowym. Wtedy wszystko się skończyło – i zaczęło. Wykluczenie z Klanu Naukowego i Akademii Wiedzy, wilczy bilet i kompromitujące dane wrzucone do Strumienia, związane nie tylko ze ślizgiem i zniszczeniem „Orchidei”, ale i z wcześniejszymi eksperymentami odkrytymi w zapieczętowanym laboratorium Harpago. Koniec. Koniec wszystkiego, śmierć cieplna Wszechświata, śmierć nadziei, narodziny lęku. Wszystko przez Tartusa, tego zadufanego w sobie, tłustego, karłowatego skurwysyna.

Kapitan coś mówił. Jones zamrugał, usiłując wyrwać się nicości. Niemal wbrew sobie nadstawił ucha.

– Co ty pieprzysz, Tartus?

– Pieprzę? O nie. – Handlarz rozparł się za stołem, tracąc nagle wykładowo-prześmiewczy ton, i popatrzył wprost na Myrtona. – Nie powinieneś już żyć, Grunwald. Przeleciałeś świadomy przez pieprzoną Głębię, która rozwaliła ci plagowy statek i zabiła plagową załogę, z wyjątkiem zastazowanego doktorka. Powinieneś być od dawna szalony, tak jak inni. Latać z kutasem na wierzchu, żreć owady, srać po kątach, przebierać się za małe dziewczynki i próbować komuś odgryźć łeb. Nawet łykając tonę utrwalacza. I ja chcę wiedzieć, jak to się stało. – Urwał, ale tylko po to, by nabrać powietrza. Odwrócił się do stojącego jak słup soli Jonesa. – Wytłumacz mu, doktorku, że jest już trupem, tylko o tym nie wie.

Cios wyglądał na celny: doktor wyraźnie zbladł.

– Skończyłeś? – spytał Myrton. – To całe pieprzenie potwornie mnie męczy. Tak bardzo, że mam ochotę wywalić cię prosto przez śluzę. Nic nie mów, Jones – ostrzegł ostro, zerkając na doktora, który otwierał już usta do riposty. – Teraz ja mówię. Po pierwsze – podjął – w całej tej twojej poronionej koncepcji widzę luki, Fim. Nie będę się zniżał do tłumaczenia ci elementarnych zasad logiki. Nie mam czasu na takie pitolenie. Powiedzmy, że wykażę ci tylko błędy w przesłankach.

Znudzonym gestem sięgnął po swojego drinka.

– Przede wszystkim założyłeś, że to ja spożywam utrwalacz i że nie jest on nigdzie sprzedawany. To twój pierwszy błąd, a z niego wynikły kolejne. Przykro mi, że cię rozczaruję, ale nie stosuję USN. Z tej prostej przyczyny, że nie muszę. Nie przeleciałem Głębi bez stazy. Gdybym to zrobił, już dawno rozwaliłoby mi mózg. W tym jednym, jak rozumiem, się zgadzamy. – Upił whiskacza, patrząc na handlarza rozbawionym wzrokiem, choć jego oczy były zimne.

– Nie rób ze mnie durnia, Myrton – wycedził Tartus. – Wszystko się zgadza. Cała ta sprawa ze „Smoczycą” śmierdzi. Wiem, że statek miał częściowo widmową strukturę, tak jakby nie do końca przelazł.

– A niby kto ci to powiedział?

– Dokopałem się do strumieniowego raportu Kontroli Zjednoczenia.

– Blefuje – Harpago uznał, że najwyższy czas się wtrącić. – Protokoły...

– Protokoły-pierdoły – prychnął Fim. – Wszystko można kupić, doktorku. To tylko kwestia ceny. Informacje, tak jak lojalność naszej drogiej Spetie, są na sprzedaż temu, kto więcej oferuje. – Uśmiechnął się.

– To niczego nie dowodzi – zaprzeczył Grunwald. – Widmowa struktura mogła oznaczać, że „Smoczyca” nie wyrwała się z Głębi do końca, ale załoga i tak była zestazowana. Podawanie stazy jest regulowane przez Serce zarządzające licznikiem. W przypadku problemów z ustanowieniem struktury fizycznej odcięcie podawania Białej Pleśni zostaje opóźnione.

– Gówno prawda. Żaden pieprzony komputer, nawet gdyby była to niewykastrowana SI, nie sprawdzi sam siebie, czy osiągnął odpowiednie parametry fizyczne. Może tego dokonać tylko obserwator z zewnątrz. Dla statku Widmo i jego załogi wszystko jest pozornie normalne. – Fim nie patrzył na Myrtona, z zainteresowaniem badając powierzchnię puszki z piwem. – Mają przesunięcie w wektorze płaszczyzny rzeczywistej, którego nie mogą sami ocenić, chyba że będą świadomi. Dopiero świadomy umysł jest w stanie zauważyć, że coś się nie zgadza. Zostaliście wybudzeni, może z wyjątkiem doktorka. Albo coś nie wyszło ze stazą. A ja chcę wiedzieć.

– Na Tych, Którzy Odeszli, Tartus. – Myrton odstawił szklankę i spojrzał wymownie w sufit. – Co, na Plagę, chcesz wiedzieć?

– To, co wszyscy. – Fim wzruszył ramionami. – Chcę wiedzieć, co naprawdę jest w Głębi. Co tam widziałeś, Grunwald. I ile zamierzasz mi zapłacić, żeby nikt się tego nie dowiedział. Jeśli bowiem mam rację, to już za moment będziesz najbardziej poszukiwanym dupencjuszem w całej Wypalonej Galaktyce. Człowiek, który przebył Głębię świadomie i do końca nie oszalał? Myrton... Jedno twoje jądro jest warte więcej niż diamentowe jądro białego karła.

Przeciągającą się ciszę przerwał dopiero chichot Grunwalda. Kapitan „Wstążki” śmiał się, choć jego oczy pozostawały zimne.

– Nie chodzi nawet o te bzdury. Już za sam szantaż powinienem wywalić cię przez śluzę, Fim – powiedział wreszcie zachrypniętym od śmiechu głosem. – I może to zrobię.

– Nie zrobisz.

– Naprawdę? Grozisz mi na moim statku! – Myrton wstał od stołu i oparł się o blat. Jego oczy zwęziły się w ciemne, połyskliwe dziury, twarz wykrzywiła w paroksyzmie ledwo wstrzymywanego wybuchu. Erupcja tkwiła w niej niczym odbezpieczony granat. – Na moim statku! Co ma mnie powstrzymać, żeby tego nie zrobić, galaktyczny kretynie?!

– Tylko tyle – wzruszył ramionami Fim – że to nie jest zwykła puszka z piwem.

Kapitan i doktor popatrzyli po sobie skonsternowani.

– To Elektromagnetyczny Przekaźnik Impulsowy – wytłumaczył po chwili Tartus, widząc, jak Grunwald powoli, niczym w koszmarnym śnie, opada na krzesło. Harpago cofnął się odruchowo, szukając ręką niewidocznego oparcia. – Rzecz jasna jak na EPI, jest dość prymitywny, o niewielkiej sile rażenia, ale wystarczającej, by wysmażyć większość danych z tego starego trupa, który nazywasz statkiem. Bez ryzyka dla „Krzywej Czekoladki”.

Nie kłamał. EPI rzadko wykorzystywano, by zaatakować statek z zewnątrz – szanse na wyczyszczenie danych z komputerów były nikłe, jednostki skutecznie chroniło pole magnetyczne i sam kadłub odporny na większość niebezpieczeństw czyhających w próżni, przy których elektromagnetyczny impuls był zwykłą błahostką. Czym innym było jednak strzelanie z rakiet czy granatów EPI w przestrzeni kosmicznej, a czym innym uruchomienie przekaźnika wewnątrz statku.

– Kilka błękitnych lat temu zauważyłem, że nikt nie sprawdza puszek z piwem – kontynuował handlarz, widząc, że nikt mu nie przerywa. – Czy to statki, czy stocznie, czy kosmiczne porty. Piwo ma zawsze zielone światło. A przecież tyle można zamontować w takiej zwykłej puszce, przy okazji zachowując tam jeszcze przynajmniej pięćdziesiąt procent tego jakże cennego napoju. – Uśmiechnął się słabo, jakby kwestia instalacji była czymś błahym, niewartym uwagi. – Uważam, że to kwestia zaufania do piwa – dodał rozmarzonym tonem. – Produkowano je przed tysiącleciami w czasach PEI i nadal istnieje. Piwo niewiele się zmieniło. Ludzie mu ufają. A zaufanie to rzecz piękna i godna podziwu.

– Tu Hakl – odezwał się nagle interkom. Myrton odwrócił się odruchowo w stronę zamontowanego w kajucie głośnika. – Mamy trzy niespodziewane przybycia z Głębi w naszym sektorze. Powtarzam: trzy niespodziewane przybycia z Głębi w naszym sektorze. Przybliżony czas przybycia pierwszego: piętnaście minut. Powtarzam: piętnaście minut.

– Niemożliwe... – wyszeptał doktor Harpago. Tartus zamrugał z niedowierzaniem swoimi małymi oczkami.

– Spodziewana klasa jednostki pierwszego kontaktu: krążownik – kontynuował suchy, wyprany z emocji głos Erin. – Koniec komunikatu.

– Jeśli myślisz, że to cię uratuje, Grunwald... – zaczął Fim, ale Myrton nie pozwolił mu skończyć.

– Swoje pierdoły zostaw na później – wysyczał, wstając. – Jeśli to wyjścia z Głębi, to dorwą się nie tylko do mnie, ale i do twojego pieprzonego statku. Jesteś pewny, że twój ładunek jest w porządku?

– Klasa krążownikowa – dodał prawie szeptem Harpago. – To Zjednoczenie.

Ale interkom jeszcze nie skończył.

– Tu Tansky – odezwał się głosem Huba. – Mieliśmy tu mały wypadek. Monsieur chyba rozciął sobie głowę. Razem z Wise spróbujemy zanieść go do ambulatorium. Jest nieprzytomny.

– Co, do... – zaczął Jones.

– Doktorze Harpago, prosimy o pomoc. Odbiór.

– Zrozumiałam – tym razem odezwała się Erin. – Przyjdźcie jak najszybciej. Szczególnie ty, Hub. Potrzebuję cię w Sercu. Bez odbioru.

– Monsieur ranny? – skrzywił się Myrton. – Co tam się dzieje, do Plagi? Jones – zwrócił się do doktora – załatw to. Reszta niech wraca do roboty. Ja idę do stazo-nawigacji. – Skierował się w stronę wyjścia. – A ty – spojrzał pogardliwie na Fima – wynoś się z mojego statku albo wysmaż mu SI. Nie mam na to czasu. Zaraz rozpocznę procedurę odłączenia.

– Jeszcze nie skończyliśmy – zastrzegł Tartus, ale groźba nie przyniosła właściwego efektu. Widać było, że z trudem opanowuje drżenie rąk.

– Tu doktor Harpago. – Jones podszedł do interkomu w kajucie i nacisnął przycisk. – Przekazuję polecenie kapitana. Wise, Tansky, idźcie do swoich zajęć. Ja przejmuję chorego. Bez odbioru.

– Jeszcze nie skończyliśmy... – powtórzył Fim.

– Ależ tak – rzucił mu na odchodnym Myrton. – Spierdalaj z mojego statku.





Ucieleśnieniem Programu jest Maszyna.


Kodeks Maszynowy, Paragraf Drugi





Nat nie przepadał za skokami przez Głębię.

Swój pierwszy skok głębinowy przeżył w wieku dziesięciu błękitnych lat, na flagowym okręcie rodu Gatlarków, starym, średniowiecznym krążowniku o romantycznej nazwie „Pamięć Krwi”. „Pamięć” funkcjonowała jedynie w około czterdziestu procentach – rzekomo brała jeszcze udział w Wojnie Maszynowej – i przypominała sunące powoli w przestrzeni kosmicznej cmentarzysko obłożone przestarzałym sprzętem, który albo nie działał, albo nie potrafiono go już uruchomić. Ciężki okręt był jednak okazały i na swój sposób piękny, stworzony przez prawdziwych artystów Ery Imperialnej. Widać to było choćby po samym wnętrzu, pełnym staromodnych ozdobników przypominających bardziej machina infernalis grawerowane w upiorne wzory niż interfejsy, nerwokonektory czy inne mechanizmy pokładowe nowocześniejszych jednostek.

Utrzymanie tak dużego statku pochłaniało sporą część budżetu planetarnego, ale książę Ybessen – tak jak jego ojciec i ojciec jego ojca – twierdził, że „Pamięć Krwi” dodaje prestiżu księstwu oraz stanowi chlubne połączenie z przeszłością, gdy ród Gatlarków stanowił liczący się element w rozgrywkach politycznych Starego Imperium. Natrium uważał podejście ojca za bezsensowne tym bardziej, że nawet Zjednoczenie nie zarekwirowało krążownika, uważając go za zbyt stary, nieprzydatny i generujący niepotrzebne koszta. Rzecz jasna takie myśli przyszły mu do głowy znacznie później, a nie dnia, gdy jako chudy, blady dziesięciolatek po raz pierwszy został zabrany przez Pana Układów na przestronne, lśniące srebrnym kurzem pokłady krążownika.

– Jak widzisz, synu, stanowiska stazy nie są umiejscowione w stazo-nawigacji – tłumaczył synowi książę, przechadzając się po na wpół opustoszałych pokładach. W jego głosie brzmiała życzliwość: w tych czasach psychofizja Nata nie była niczym potwierdzonym, nie licząc kilku niesprecyzowanych epizodów. – W dawnych czasach załoga przed skokiem głębinowym była tylko informowana o spodziewanym czasie jego wykonania, po czym podawała sobie mechanicznie maksymalną dawkę stazy.

– Mechanicznie?

– Zwykłym dozownikiem. Tak nazywano te fotele i te prymitywne stanowiska, do których można się było podłączyć.

– A kto ich budził?

– Na krążownikach, takich jak ten, zatrudniano stazowców. Byli to lekarze Klanu Naukowego, specjalizujący się w wybudzaniu załogi, odpowiedzialni za kontrolę podawania i porcjowania Białej Pleśni. Nazywano to „twardą stazą” i czasami nadal się to stosuje, jeśli statek ma za mało stanowisk stazowych połączonych z SI bądź nie ma czasu, by z nich korzystać. Ludzie poddani takiej stazie mogą w niej się znajdować praktycznie bez końca, o ile się ich nie wybudzi, i tym właśnie zajmowali się stazowcy. Razem z kapitanem, głównym pilotem i astrolokatorem musieli być podpięci pod SI statku, która budziła ich jako pierwszych. Był to stosunkowo wydajny system, który utrwalił się w trakcie Wojny Maszynowej.

– A nie już w trakcie Wojny Kseno? – spytał Natrium.

– Na ten temat nic nie wiadomo. Nie wiemy nawet tak naprawdę, czy legendarni, inteligentni Obcy w ogóle istnieli, a co dopiero czy prowadzono z nimi wojny. – Książę, zadowolony z pytania, zmierzwił włosy dociekliwego syna. – Tak czy owak, sprawa ugruntowała się w trakcie wojny – podjął. – Chodziło, rzecz jasna, o czas. Statek z niewybudzoną załogą mógł obronić się przed atakiem z pomocą wykastrowanej SI, ale tylko ludzka intuicja i nieprzewidywalność były w stanie dać opór potędze Maszyn.

Patrząc wstecz, Natrium widział świetnie, że była to jego ostatnia normalna rozmowa z ojcem.

Książę Ybessen Sektam Gatlark monologował jeszcze przez całe pół błękitnej godziny na temat historycznego znaczenia rodu Gatlarków, kluczowych potyczek przeprowadzanych z niegdyś także wielkim i znaczącym Iseminem, polityki wewnątrzukładowej i planów, w których czołowe miejsce miał zająć jego pierworodny. Nat promieniał. Co prawda ojciec narzekał, że jego latorośl jest zbyt chuda i blada, ale i z tym zamierzał niebawem zrobić porządek: Natrium, jako prawowity syn księcia i jego spadkobierca, miał wkrótce przejść gruntowne szkolenie wojskowe w Akademii Planetarnej. I tak dotarli wreszcie do mostka.

Nat pamiętał, jak wskazano mu zielony, pocerowany fotel, który w razie potrzeby można było ustawić w pozycji leżącej. Siedzisko podłączono do skomplikowanego mechanizmu podawania Białej Pleśni. Skóra fotela śmierdziała jakimś dawno wymarłym zwierzęciem i kiedy w otwory personala odpowiedzialne za iniekcję wpięto mu przezroczyste rurki, Natrium nagle zbladł i zachłysnął się powietrzem. Poczuł, że zaraz umrze.

W jakiś niezrozumiały sposób pojął, że podanie stazy równoznaczne jest ze śmiercią. Już za moment zostanie mu podana trucizna wywołująca stan, przy którym średniowieczna hibernacja na pierwszych próżniopławach zdawała się błogą drzemką. Jego mózg przestanie funkcjonować, jak i całe ciało: ześlizgnie się w objęcia stanu, którego tylko dzięki późniejszemu wskrzeszeniu nie nazywano śmiercią.

Szarpnął się, usiłując wyciągnąć rurki. Biała Pleśń już nimi płynęła; widział wyraźnie każdy milimetr, który musiał pokonać płyn, by dostać się do jego organizmu. Krzyknął ze zgrozy. Jak w jakimś koszmarnym śnie dostrzegł pełną rozczarowania, skrzywioną twarz ojca i personel, który przytrzymał chłopaka siłą, aż do pełnego podania narkotyku.

A potem nadeszła śmierć.

Była to pustka, pustka skąpana w bieli – jasnej, a przecież nie oślepiającej, szepczącej ku niemu nicości. Słyszał głosy, tego był pewny. Ktoś rzeczowo omawiał jego sytuację i kreślił plany związane z jego osobą, jednocześnie będąc wobec niego zupełnie obojętnym, tak jak jest się obojętnym wobec ciekawego okazu owada. Kto? Nie wiedział – czuł jednak ową obecność, przygniatającą i duszną. Później – po wieczności lub po ułamku sekundy – coś niby skurcz przebiegło mu przez całe ciało; paroksyzm, który miał do niego wracać w najzimniejszych koszmarach. To było wskrzeszenie – i Nat otworzył oczy, z trudem łapiąc powietrze.

Znajdowali się na Granicy Galaktycznej, w objęciach pustki i nieskończonej czerni, gdzie „Pamięć Krwi” miała spotkać się z delegacją Strażników, chętnie współpracujących z Księstwami Granicznymi.

Od tego feralnego dnia wszystko się zmieniło. Ojciec zaczął patrzeć na niego z pogardą, a on sam nigdy już nie zanurzył się w Głębi, nie licząc równie koszmarnego powrotu na Gatlark. Później nie było już okazji, by pokonać lęk, a jeszcze później... odezwała się psychofizja.

– Problem związany jest z wózkiem – tłumaczył mu teraz karłowaty i siwy Tipsy Palm, jeden z mechaników z uprawnieniami głębinowca na „Płomieniu”. Główny licznik statku pokazywał około piętnastu minut do skoku, gdy zaprowadzono go do stazo-nawigacji niszczyciela. – Normalnie skorzystałby pan z jednego ze stanowisk, ale nie ma chyba sensu pana przekładać. Tylko że tu pojawia się kłopot. – Siwy karzeł podrapał się po pomarszczonej jak stare jabłko twarzy. – Pana fotelik jest na antygrawitonach, więc trzeba go mocować. Mam tu pasy, oczywiście, ale nigdy nie wiadomo, co stanie się w czasie przeciążenia. Chodzi o sam moment skoku i wyjścia. Sam pan rozumie...

Rozumiem tyle, że będziemy skakać starym trupem, pomyślał Nat. Za jakieś dwanaście błękitnych minut. Słuchał ględzenia mechanika jednym uchem, wciąż wspominając wyraz niedowierzania na twarzy kapitana Kayta Telsesa. Robi to dla mnie, zrozumiał. Nie dla następcy Jego Wysokości, nie dla mutanta z Południowej Wieży, ale dla chłopca, którego lubił kiedyś i lubić nie przestał.

Nie mógł go zawieść.

– Poczuje pan lekkie ukłucie – gderał Tipsy Palm, zaciągając pasy podtrzymujące fotel. – Już pana podłączam... Potem pana obudzę. Musimy się śpieszyć, bo sam muszę się wpiąć do systemu...

Jasne, nie przeszkadzaj sobie, pomyślał Natrium i przymknął oczy. A potem poczuł zapowiedziane ukłucie, potem przejmujące zimno, a potem nie poczuł już nic.

Nadeszła biel.




W chwili, gdy Elektromagnetyczny Przekaźnik Impulsowy przeskoczył w drugi, przedostatni etap odliczania, Kirke Bloom dziurawiła plastikowym widelcem sałatkę holistyczną, kupioną w jednym z automatów rozmieszczonych w porcie kosmicznym Gatlark Dwa.

Bała się. Była też wściekła. Wiedziała co prawda, że impreza związana ze ślubem Isy Anemotrii Ybessen Gatlark z księciem Runhoffem Kazarem z Iseminów ma charakter planetarny, ale nie spodziewała się, że wywoła całkowity paraliż transportowy. Tymczasem nie dość, że opustoszały port obsługiwała zaledwie połowa pracowników, to jeszcze owa połowa wyglądała na odurzoną.

Dookoła wirowały antygrawitacyjne holoemitery, wypluwające wstawki reklamowe przerywane co jakiś czas kolejnym mikroreportażem z imprezy w zamku Gatlark i podobnych bib, rozrzuconych po całej planecie. Nawet wielkie, płaskie ekrany przylotów i odlotów co jakiś czas wygaszały tablicę i pokazywały rozentuzjazmowaną twarz Sonda Sondansona, czołowego prezentera i komika planety, który razem z przygłupią, ale piersiastą Cyndią Plim relacjonował co pikantniejsze kawałki z, jak to nazywał, „weselicha jak się patrzy”. Gdy wspomniał coś o „końcu żałosnego konfliktu gaci z inseminacją”, Bloom zastanowiła się, czy zostanie zawieszony za ten przaśny słowny przekręt.

– Skoro Runhoff posmakuje dziś genów Isy – huczał Sond – to, moja droga, też mogłabyś znaleźć męża!

– Aleeeż Sooond! – piszczała Cyndia, odsłaniając co najmniej dziewięćdziesiąt osiem procent swojego biustu. – No cooo tyyyy!

Ja plaguję, pomyślała z niesmakiem Kirke. Holistyczna sałatka zaczęła się już formować: niewielkie plamki światła na pędach korzonków z wolna unosiły się do góry, a mikroskopijne bioukłady zaczęły wygrywać nastrojową melodyjkę. Bloom dziabnęła widelcem w spodziewane centrum spożywczego układu programowego, ale nie udało jej się powstrzymać procesu. Wstała od stolika, umieszczonego w jednym z niewielkich sektorów jadalnych, i po raz kolejny ruszyła do pulpitu kontroli lotów TransLinii. Siedząca za nim dziewczyna z trudem ogniskowała wzrok, bawiąc się puklem włosów zmieszanym ze sztucznymi wstawkami emitującymi drobne dekoracyjne holo.

– Nadal nic, proszę pani – powiedziała na widok Kirke. – Żadnych... żadnych zarejestrowanych lotów. Może jutro?

– Nie mam czasu na jutro – wycedziła Bloom. – Chcę się stąd wynieść dzisiaj. Co tam, do Plagi, znajduje się na orbicie?

– Chwileczkę. – Dziewczyna zmarszczyła czoło i dotknęła konsoli. – Są tylko jednostki wojskowe. Chyba.

– A Purpura?

– Tak?

– Purpura. Stocznia – Kirke z trudem powstrzymała się od krzyku. Dziewczyna uniosła głowę i spojrzała na nią półprzytomnie. – Takie cuś. Statki na tym lądują. Największa stocznia Gatlarku. Mówi to pani coś?

– No, jest taka stocznia... stacja taka.

– Można się tam dostać? Promem?

– Ale po co...

Bloom przewróciła oczami.

– Po to – wyjaśniła – żeby złapać stamtąd jakiś inny przelot. Czy jest tam jakiś zasr... czy jest jakiś prom? – dokończyła spokojniej. Dziewczyna kiwnęła głową i sprawdziła w systemie.

– Ostatni tepek już odleciał. Ale i tak był uszkodzony. Leciał, żeby go naprawili – dokończyła dumna, że dogrzebała się do jakichś istotnych danych. – Więcej nic nie ma.

– Cudownie. – Kirke oderwała się od pulpitu i zrezygnowanym krokiem wróciła do swojej sałatki. W tle usłyszała jeszcze puste zapewnienie: „Jeśli tylko coś będzie...”, ale puściła je mimo uszu.

Zostanie na tej plagowej planecie. A potem przyjdzie po nią Zbiór, który – nie przejmując się zbytnio zasadami współżycia społecznego i Kontrolą Zjednoczenia – cyknie ją paralizatorem i zapakuje do jednego ze swoich Centrów, gdzie zrobi jej dokumentne i nieodwracalne pranie mózgu. Na tym, jak się orientowała, polegały osławione Żniwa. Udawało się odzyskać jakiś procent porwanych, ale większość miała już białe włosy albo ogolone głowy, zwiewne szatki i reagowała agresją na próby uratowania.

Nie zatrzymując się przy stoliku, podeszła do automatu z żywnością i bezmyślnie zaczęła stukać palcami po opcjach widocznych na wyświetlaczu.

– Mogę cię zabrać.

Głos był cichy i niemal nienaturalnie spokojny. Bloom nie odwróciła się od razu, naciskając przycisk z Posiłkiem Numer Osiem. Maszyna zabulgotała i wypluła wydrukowany termokubek.

– Jeśli ci się śpieszy – kontynuował głos – odlatuję za jakieś pół błękitnej godziny.

Kirke złapała za kubek i odwróciła się w stronę rozmówcy.

– Śpieszy się – przyznała, starając się zamaskować zaskoczenie tym, co zobaczyła. – I to bardzo. Pół godziny to dla mnie i tak za dużo. Jeśli potrzebujesz jedów...

– Nie potrzebuję – odparł. Bloom uśmiechnęła się na tyle, na ile była w stanie udać naturalny uśmiech. Nie przepadała za nimi.

Za prawdziwymi, niekontraktowymi Strażnikami.

Teoretycznie Strażnikiem Granicy mógł zostać każdy, o ile podpisał odpowiedni kontrakt. Dostawał wówczas mocno zautomatyzowany statek, nastawiony na zaprogramowane skoki głębinowe wzdłuż Granicy Galaktycznej i postój w jednej ze strażnic łącznikowych w celu uzupełnienia zapasów i naładowania rdzenia. Była to praca dość prosta – większość badań i skanowania Granicy wykonywała wykastrowana SI statku – ale i męcząca.

Nie każdy potrafił wytrzymać długie, ciche przeloty nieskończenie czarną pustką przestworu. Podobno obserwacja Czerni poza Granicą źle wpływała na mózg. Można było oczywiście odwrócić wzrok w stronę Wypalonej Galaktyki... ale świat Pustki i odległych galaktyk przyciągał spojrzenie, hipnotyzował. Niektórzy wytrzymywali w tej pracy kilka błękitnych tygodni, inni dłużej. Bywało, że ciche, zawsze czarne statki Strażników wracały z równie cichymi, martwymi pilotami, którym odbiło – niekoniecznie z powodu nieudanego skoku głębinowego – i podcięli sobie żyły w fotelach stazo-nawigacji.

Bywało także inaczej.

Niektórym, wyjątkowo nielicznym jednostkom praca Strażników Granicy podobała się tak bardzo, że nie tyle przedłużali swój kontrakt, co decydowali się na przejście Inicjacji. O samym procesie nie było wiadomo zbyt wiele, ale zmieniał on człowieka na tyle, że wchodził on do końca w strukturę Straży. Od tej chwili strzeżenie Granicy przed powrotem Maszyn czy legendarnych Obcych stawało się jego życiem, a on sam zostawał nie tylko Strażnikiem, ale i członkiem Zakonu Pustki. Rozpoznać ich było łatwo: nienaturalnie bladzi, chudzi, w czarnych obcisłych kombinezonach pilota, z laserowym tatuażem podwójnego okręgu – oka tkwiącego wewnątrz symbolu Głębi.

Strażnik jak z pieprzonego obrazka, pomyślała Kirke. Chudy, blady. Długie, proste, czarne włosy, opadające na kombinezon na ramionach. Ostry nos. Blade, niebieskie oczy. Przystojny, ale zimny. Jedzie od niego chłodem. Tatuaż miał na dłoniach, tuż nad szczupłymi palcami pianisty.

Wampir.

– Dokąd lecisz? – spytała. W zasadzie wystarczyłoby, żeby zacumował na moment na Purpurze. Na myśl o tym, że miałaby lecieć wzdłuż Granicy Galaktycznej i patrzeć w tę dołującą Czerń, zrobiło się jej niedobrze. Nie chodziło nawet o Pustkę. Granica Galaktyczna zbierała wszakże tylko resztki Strumienia. Bloom nie wyobrażała sobie funkcjonowania bez możliwości wpięcia.

– To ostatni przelot – poinformował. – Zostały mi jeszcze dwa skoki wzdłuż Granicy, w obszarze Ramienia Łabędzia, czyli blisko obecnego sektora. Potem skoki powrotne na Terminusa.

– Terminusa?

– To jedna z naszych głównych stacji. Strażnica łącznikowa. Aby się do niej dostać, trzeba lecieć bliżej środka Ramienia.

– Środka Ramienia? – dopytała, analizując na szybko możliwości. Jeśli przemęczy się przez te dwa skoki na Granicy...

– Terminus to jedna z bardziej uczęszczanych strażnic – wyjaśnił Strażnik. – Znajduje się między Ramieniem Łabędzia i Perseusza.

Bloom upiła łyk Posiłku Numer Osiem, smakującego jak zmodyfikowany genetycznie kurczak skrzyżowany z żabimi udkami. Na ile orientowała się w geografii galaktycznej, Ramię Perseusza było – w odróżnieniu od Ramienia Łabędzia, zwanego także Zewnętrznym czy Węgielnicą – Ramieniem, które nie znajdowało się w obszarze zainteresowania Strażników Granicy. Tylko niewielką część Ramienia Perseusza można było określić mianem granicznej.

Ale to oznaczało, że z Terminusa mogłaby złapać transport, który zabierze ją głębiej.

Na tyle, by skończyć raz na zawsze z Systemami Zewnętrznymi. Jak już spieprzać, stwierdziła w duchu, to najlepiej tam, gdzie Kontrolerzy będą sumienniej kontrolować nielegalne praktyki Zbioru. I zamieszkać gdzieś bliżej cywilizacji, a nie na galaktycznym zadupiu takim jak średniowieczny Gatlark.

– Mógłbyś mnie zabrać? – spytała, starając się, by nie zauważył, jak jej na tym zależy. – Zapłacę...

– Już mówiłem, nie potrzeba mi jedów. Przyda mi się... – Strażnik zawahał się na chwilę – towarzystwo. Czyjaś obecność. Obecność, nic więcej – dodał tonem wyjaśnienia. – Za długo... Za długo patrolowałem sam.

– Co znaczy: za długo? – zaciekawiła się Bloom. – Ile byłeś na tych patrolach? Błękitny rok czy co?

Strażnik skrzywił się.

– Siedem lat – wyjaśnił po chwili. – Licząc od oficjalnej Inicjacji do Zakonu. Jeżeli nadal jesteś zainteresowana, zostały jeszcze dwadzieścia cztery minuty – dodał, widząc, że Kirke nie odpowiada, tylko gapi się na niego rozszerzonymi ze zdziwienia migdałowymi oczami. – Stanowisko numer cztery. Do zobaczenia – zakończył, oddalając się w kierunku pulpitu kontroli lotów, zapewne w celu załatwienia ostatnich formalności.

Dopiero po pięciu minutach Kirke uświadomiła sobie, że nie powiedziała mu nawet, jak się nazywa.

Cóż, on także tego nie zrobił. Może to i lepiej.




Koniec, pomyślał Kontroler Zjednoczenia Walter Dinge.

Według wskazań licznika „Niania” wynurzyła się z Głębi pięć minut i dwadzieścia siedem błękitnych sekund temu. W stazo-nawigacji panowała nerwowa krzątanina. Personel nawigacyjny został wskrzeszony do trzech standardowych minut po tym, kiedy Serce statku dokonało pobieżnego sprawdzenia wszystkich systemów. W czasach Wojny Maszynowej było to nie do pomyślenia. SI wskrzeszała nawigację i zbrojeniówkę niemal natychmiast po wyjściu. Takie powroty z martwych nie zawsze się udawały: procent ludzi budzonych jeszcze w Głębi nie był może wysoki, ale należało się liczyć z ryzykiem, że część personelu oszaleje. Wszystko po to, by nie dać się wystrzelać czujnym okrętom Maszyn. Reszta załogi, tak jak Walter, przebudziła się około dwie minuty później, czyli prawie sześć minut od zakończenia skoku.

Rurki iniekcyjne odpięły się bezgłośnie od personala Kontrolera. Walter zamrugał, obraz zaczął się stabilizować. Niszczyciel Nadzorczyni Sektora Kontroli miał kilkanaście dodatkowych stanowisk stazowych, porozmieszczanych wzdłuż pokładu głównego. Były to niewygodne, ustawione pionowo kuszetki czy wgłębienia, do których należało się samemu przypiąć i samodzielnie uruchomić iniektor. Jeśli ktoś się spóźnił, czekała go niemiła niespodzianka – SI „Niani” odmawiała skoku tylko w przypadku, gdy stazie nie był poddany personel nawigacyjny. Reszcie załogi pozostawało kontrolowanie wskazań licznika i ewentualne wciśnięcie blokującego skok przycisku alarmowego.

Kiedyś nacisnę to diabelstwo, postanowił Dinge, z niesmakiem patrząc na niezbyt czyste rurki, którymi dopiero co podano mu Białą Pleśń. Wzdrygnął się w duchu, myśląc o swojej ukochanej czystości. Kiedy to wszystko się skończy, wykupi sobie seans Oczyszczenia oferowany przez Zbiór w głównym Centrum sekty na Błękicie. Co prawda będą go bombardować sieczką nawróceniową i może nawet spróbują zhakować personal, ale proces Oczyszczenia nie miał sobie równych w całej Wypalonej Galaktyce.

Starając się nie myśleć już więcej o brudzie, odpiął pasy i ściągnął uprząż, po czym ostrożnie wyszedł ze stanowiska na błyszczącą metalicznie podłogę statku. Dookoła kręcili się już ludzie, część tak jak on dopiero się odpinała, część stała już albo siedziała przy swoich stanowiskach. Widoczna na przedzie stazo-nawigacja rozjaśniała się miękkim blaskiem monitorów i holo, kontrastujących z widoczną za neoszybą czernią kosmosu, ozdobioną srebrnym pyłem gwiazd. Madelli Nox, jak Dinge zdążył już zauważyć, nie było. Siedziała zapewne w swojej kajucie niczym udzielny władca nad rozbieganymi mrówkami kapitańskiego mostka.

– Sytuacja – głos Vermusa Tarma zabrzmiał dziwnie metalicznie, zapewne wskutek elektronicznego wzmocnienia. Personel nawigacyjny musiał dobrze słyszeć swojego dowódcę.

– Miejsce docelowe skoku osiągnięte. Odchylenie ułamkowe, zasięg błędu do tysiąca kilometrów – wyrecytował pierwszy astrolokator Cicero Flink.

– Około tysiąca pięciuset kilometrów przed nami – wtrąciła pierwsza pilot Enoba Styls – wychwytuję trzy jednostki. Dwie małe, jedną dużą.

– Większą od nas? – spytał Vermus.

– Wygląda na krążownik. Dodatkowo mam echo głębinowe, zaledwie kilkaset kilometrów przed nami. Echo... – Styls nachyliła się nad pulpitem – pulsuje. Spodziewane wyjście z Głębi szacuję na kilka minut.

– Serce, jak wygląda nasz status?

– Mamy pięć procent rdzenia w ochronnym polu magnetycznym – odezwał się główny komputerowiec z Serca. – Po odseparowaniu pokładów poza głównym i przerzuceniu dziesięciu na zbrojeniówkę zostało nam pięć na głębokie skanowanie. Skok głębinowy pochłonął około pięćdziesięciu procent pozostałej energii skokowej rdzenia. Trwa już ładowanie awaryjne z banków energetycznych. Co do reszty: na razie mamy twarde trzydzieści procent na nawigację, antygrawitony i systemy, nie licząc awaryjnej rezerwy skokowej.

– Odłączcie Janisów. Chcę, żeby polecieli przodem na maksymalnej prędkości. Rozpoznają teren, chcę ich na stałym łączu. Daję im zezwolenie na ewentualny ostrzał. Styls, zacznij nadawać standardowy komunikat. Nie doczepiaj się do fali pogłębinowej. Daj nam trzydzieści procent prędkości maksymalnej, przyspiesz w razie potrzeby. Wykonać.

Janisowie, pomyślał z niesmakiem Walter. Tsara i Malkolm Janis – plagowi najemni mordercy. Cóż, jeśli mamy puszczać forpocztę, lepiej niech to będą oni. Dotarł już do stazo-nawigacji i ujrzał po chwili, jak przed dziób „Niani” wylatują dwie srebrne sylwetki sztyletów. Silniki myśliwców zapłonęły rozżarzonym błękitem dopalacza i obie jednostki zamieniły się po trzech sekundach w jedne z widocznych w przestworze gwiazd.

– Do wszystkich statków w sektorze – odezwała się pierwsza pilot. – Tu jednostka Kontroli Zjednoczenia, numer rejestracyjny 534P. Podajcie swoją pozycję, dane i wyłączcie pola magnetyczne. Zostaniecie poddani głębokiemu skanowaniu. Powtarzam...

– Kapitanie... – Walter powstrzymał się w ostatniej chwili, by nie szarpnąć Vermusa za mundur. – Proszę powstrzymać to nadawanie! Nie wiemy, z czym mamy do czynienia!

– To zaledwie półtora tysiąca kilometrów, Kontrolerze – odparł dowódca. – Oni nas świetnie widzą, tak jak my ich. Komunikat to tylko formalność.

– Jeśli to jest... przecież nie wiemy, czy to...

– Dlatego wysłaliśmy Janisów – przerwał mu Vermus. – Sztylety są, nie licząc dział turbinowych, prostego lasera czy plazmy, wyposażone w działko tunelowe i rakietę grawitacyjną. Niestety, działka tunelowe to prototypy i wymagają bliskiego zasięgu ostrzału, ale...

– Działko tunelowe? To przecież zakazane!

– Proszę to zgłosić Nadzorczyni.

Walter zamknął usta. Działa tunelowe, z tego, co się orientował, były niedawnym eksperymentem Klanu Naukowego, związanym ze zjawiskiem kwantowym polegającym na przenikaniu cząstek przez teoretycznie niemożliwą do przekroczenia barierę potencjału energetycznego większego niż sama energia danej cząstki. Zakazano ich z powodu niszczycielskiego efektu, jaki mogły wywołać na powierzchni planet.

Samo zjawisko tunelowania znano już w Średniowieczu i wykorzystywano do badań w mechanice kwantowej, dopóki w ostatniej dekadzie nie odkryto, że cząstki przenikające przez bariery energetyczne można wzmocnić energią owych barier, skupiając moc uzyskiwaną poprzez sprzężenia fuzyjne. Problem polegał na tym, że energia uzyskana ze strzału działkiem tunelowym nie dawała się zatrzymać. Pochłaniała cel i każdą pobliską materię, o ile przebiła się przez pole magnetyczne, ulegając rozproszeniu dopiero w zupełnej próżni, gdy wytracał się już jej potencjał energetyczny. W zasadzie pole magnetyczne było jedyną ochroną przed takim strzałem – z nie do końca poznanych przyczyn siła magnetyczna wzmocniona przez antygrawitony potrafiła osłabić niszczycielską moc tunelowania.

Sztylety miały wszakże również działa turbinowe, przeznaczone do osłabiania potencjału magnetycznych pól ochronnych. Jeśli się przebiją, strzelą pod nieodpowiednim kątem i dodatkowo ściągną ku sobie obiekty rakietą grawitacyjną... Nie było pewności, że fala zniszczenia nie dotknie też „Niani”.

– Szaleństwo... – wyszeptał Dinge. – Czy nasz plagowy niszczyciel też je ma?

– Ma. – Vermus Tarm wydawał się rozbawiony przerażeniem Waltera. – „Niania” wyposażona jest w działo laserowe, kilka stanowisk dział turbinowych, lancę plazmową i jedno działo tunelowe. Niestety, działo jest ciągle w fazie testów. Nadzorczyni sama wyraziła zainteresowanie tą technologią, choć próby wykazały, że jeden strzał pożera niemal całą energię rdzenia, a nawet może go uszkodzić. Podobna sytuacja jest i z działkami na myśliwcach, ale są one o wiele słabsze. Strzał z działa tunelowego nazywamy zresztą „strzałem ostatniej szansy”.

– Co pan nie powie – rzucił nieco kąśliwie Dinge, ale Vermus nie zauważył ironii.

– Dodatkowo posiadamy dwa stanowiska wyrzutni rakietowych umożliwiających ostrzał z rakiet typu M.

– Masowników? To rakiety... to bomby atomowe wzmocnionego rażenia?

– Zna się pan! Ich moc może się równać z mocą uzbrojenia średniej wielkości krążownika, ale rakiety pokonują go o wiele lepszą zwrotnością i szybkością. – Kapitan chrząknął, najwidoczniej zmęczyło go wygłaszanie wykładu. – Mówi pan tak, jakby pan nie wiedział, do kogo ten niszczyciel należy.

– Trafimy przez to pod Kontrolę – wyszeptał Walter.

Kapitan spojrzał na niego z rozbawieniem.

– Kontrola to my.

– Tu Janis – w SN rozległ się głos pilotującego sztylet Malkolma. – Dolatuję do niewielkiej jednostki. Najprawdopodobniej skokowiec. Jest blisko jakiegoś... zjawiska.

– Mamy kolejne wyjście z Głębi – odezwała się pierwsza pilot Enoba Styls. – To niszczyciel. Odległość około siedemset pięćdziesiąt kilometrów. Jest o połowę bliżej interesującego nas sektora.

– Dobrze. Mamy koło trzech minut, dopóki personel nie zostanie wskrzeszony – ocenił Tarm.

– Nie mamy, kapitanie – zaprzeczyła Styls. – Tamten okręt nie stoi w miejscu, ale leci wektorem prostym. Wygląda na to, że coś z nim nie tak.

– Po wyjściu z Głębi? Co to jest, na Plagę? Wywołaj ich!

– Rozkaz.

To jakieś przeklęte przyjęcie, nie tajna operacja, pomyślał z niesmakiem Walter. Trzy statki już obecne w sektorze, dodatkowy wychodzący z Głębi... Zapomniany, graniczny sektor wydobywczo-handlowy podpadający pod jakieś nieistotne księstwo i wszyscy zjawiają się tu, jakby poszaleli...

– Tu jednostka rozpoznawcza Kontroli Zjednoczenia – w głośniku rozbrzmiał chrypliwy głos Malkolma Janisa odzywającego się do skokowca. – Przerwijcie natychmiast połączenie z tym... z tym czymś. Wyłączcie pole magnetyczne i przygotujcie się do abordażu. Macie minutę.

Dolecieli, zrozumiał Dinge. Przynajmniej na tyle, żeby strzelić.

– Macie już tylko pięćdziesiąt sekund – wychrypiał najemnik. – Decydujcie się. W przeciwnym wypadku rozpocznę ostrzał z działa turbinowego. Nie będę powtarzał.

W stazo-nawigacji zapadła cisza. Trwała jakieś czterdzieści sekund. Po upływie tego czasu mostek rozbrzmiał dziwnie starczym, drżącym głosem.

– Do wszystkich jednostek. Tu kapitan Kayt Telses z niszczyciela flagowego „Płomień” księstwa Gatlark. Wtargnęliście na nasz teren. Wszelkie działania operacyjne przeprowadzone bez zgody księstwa Gatlark w tym sektorze są nielegalne, zgodnie z protokołami Zjednoczenia. Tyczy się to także jednostki Kontroli Zjednoczenia. Proszę o natychmiastowy kontakt i wygaszenie ciągu.

– To z tego nowego statku, kapitanie – rzuciła pierwsza pilot.

– Już się wskrzesili? – zdziwił się ktoś z personelu. – To niecała minuta od wyjścia z Głębi...

– Mają jakieś uszkodzenie – wyjaśnił komputerowiec z Serca. – Albo stazo-nawigacja jest wybudzana prioretytowo, jak na statkach walczących z Maszynami.

– To jak stare jest to diabelstwo?! – prychnęła pierwsza pilot. Dowódca doszedł do konsoli pilota i przysunął usta do mikrofonu nadajnika.

– Do wszystkich jednostek. Tu Vermus Tarm, kapitan „Niani”, okrętu Kontroli Zjednoczenia. Protokoły Zjednoczenia dotyczące nieingerencji terytorialnej Księstw Granicznych nie obejmują tajnych operacji Kontroli związanych z bezpieczeństwem. Jesteście świadkami takiej właśnie operacji. Odpowiednie w tej sprawie dokumenty zostaną przesłane do władz Gatlarku. Powtarzam: wyłączcie pola magnetyczne i wygaście ciąg. W innym wypadku liczcie się z konsekwencjami. Skończyłem.

Znowu zapadła cisza. Potem w całej stazo-nawigacji „Niani” rozległ się głuchy trzask, jakby ktoś z niewyobrażalnej dali usiłował przebić się do łącza kontaktowego. Dinge, tak jak i większość personelu nawigacyjnego, wzdrygnął się na odgłos elektrycznego wyładowania i białego szumu poprzedzającego głos, dochodzący jakby z otchłani:

– Nie strzelać...! Powtarzam: nie strzelać! Nie strzelajcie...! Nie możemy... manewr... Nie panujemy nad statkiem!

– To z tego sektora – sprecyzował komputerowiec z Serca. – Odzywa się chyba ten skokowiec. Coś tam się dzieje. Dane są niejasne. Nie mogę nic zanalizować. Wszystko pulsuje...

– Kapitanie, ktoś stamtąd odlatuje... – odezwał się ktoś z personelu. – Mam to na monitorze... Kolejna jednostka skokowa. Przyśpieszają!

– Janis – Vermus Tarm ponownie pochylił się nad mikrofonem – zajmijcie się tym. Natychmiast.

– Robi się, szefie – chrypliwy głos Malkolma brzmiał, jakby coś go rozbawiło. – Przysmaż mu dupę, kochanie.

– Robi się, dzióbku – do stazo-nawigacji dobiegł ciepły, miękki głos Tsary Janis, częściowo zagłuszony przez szum przyspieszającego myśliwca. Najemniczka popędziła za drugą jednostką skokową. – Namierzony, załatwiony, spakowany i podany. Pa, pa, pa.

– Jednostka podająca się za niszczyciel Gatlarku przyspieszyła – poinformował młody mężczyzna nachylony nad konsolą kontaktową. – Dotrą na miejsce przed nami.

– Dobrze. – Tarm kiwnął głową. – Styls, przyspiesz, ale nie szarżuj. Nie wiemy, z czym mamy do czynienia. Niech dolecą tam pierwsi. Potem ich zgarniemy. Monitorujcie stan ich rdzenia. Jeśli będą zamierzali skoczyć, to chcę o tym wiedzieć.

Pierwsza pilot dotknęła konsoli i przesunęła dłonią jedno z wyświetlanych nad nią dotykowych holo. Antygrawitony wytłumiły nagłą zmianę przyspieszenia, ale Dinge i tak miał wrażenie, jakby jakaś niesprecyzowana siła popchnęła go przed siebie, w ciemność.

Dlaczego pomyślałem o ciemności? To, co jest przed nami, to nie ciemność, to jasność. Światło wiedzy. Owoc wieloletnich poszukiwań. Siedzenia nad ekstrapolacjami zagubionych wyjść z Głębi, obejmujących niezliczone udokumentowane przypadki na przestrzeni setek lat.

Nagroda.

– Cel osiągnięty za minus trzy minuty – poinformowała Styls. – Przyspieszenie osiemdziesiąt procent. Odrzut hamujący na rozruchu rdzeniowym. Serce?

– Systemy w normie.

– Chcę to widzieć – w stazo-nawigacji rozległ się nagle dudniący echem, wzmocniony przez głośniki głos Nadzorczyni Sektora Kontroli, Madelli Nox. Mama Kość po raz kolejny przypomniała, że czuwa nad swym małym królestwem. – I chcę to mieć. Tarm, w przypadku kłopotów wiecie, co macie robić. Jeśli Walter ma rację z tym, co mamy tu znaleźć, to największa szansa od błękitnego stulecia. Zjednoczenie musi to zdobyć, bez względu na koszta.

– Serce, przekierować nadwyżkę energetyczną ze skoku awaryjnego na zbrojeniówkę i pole magnetyczne – kapitan zaczął mówić w chwili, gdy echo głosu Madelli rozbrzmiewało jeszcze na pokładzie głównym. – Słyszeliście Mamę. Nie wynosimy się stąd, dopóki nie zapanujemy w pełni nad tym sektorem, choćbyśmy mieli czekać na ładownice rdzenia z samego Błękitu.

– Kapitanie...

– Tak, Serce?

– Mam już obraz zjawiska. Wyświetlić?

– Rzuć na główny.

Neoszyba zamigotała ciągiem błyszczących piktogramów i fal holo, rysujących świetliste linie pośród czerni i gwiazd. Dolatywali i przybliżony przez kamery obraz ukazywał wciąż jeszcze odległy fragment sektora.

Sektora, w którym biała, falująca konstrukcja zajęła niemal całą neoszybę, rosnąc na ich oczach do monstrualnych rozmiarów kościstej, kosmicznej pajęczyny.

– Na Tych, Którzy Odeszli... – wyszeptał ktoś. – Co to jest, do ciężkiej Plagi?

– Widmo Maszyn – wyjaśnił Walter Dinge.





Walka w przestrzeni kosmicznej narzuca na nas konieczność zrezygnowania ze standardowych ujęć przestrzeni. Pojęcia takie jak góra, dół – a nawet przód czy tył – tracą swoje znaczenie. Dlatego flota nasza winna być niczym jeden organizm, a okręt flagowy stanowić jego głowę, centrum i punkt odniesienia.

Tak więc lekcje strategii, manewrów i dowodzenia zaczniecie od tego, że zapomnicie, czego się już nauczyliście.


zachowane przemówienie dyrektora Akademii Kosmicznej do kadetów, prawdopodobne datowanie: 633 Rok Imperialny





W porównaniu z transportem nieprzytomnego, ponaddziewięćdziesięciokilogramowego cielska podłączenie Monsieura do zestawu AmbuMed w gabinecie Harpago było igraszką. Gdy doktor wtaszczył mechanika na leżankę, półautonomiczny system chirurgiczny wpiął w niego końcówki interfejsu i skontaktował się z personalem, a zmęczony Jones mógł zrobić sobie zasłużoną kawę w kajutowym mikroekspresie. Kawa była może gorsza niż ta w mesie, ale gorąca.

– Kawa, kawencja – mruczał do siebie doktor, ustawiając programator na szybka analiza/leczenie. Nie wiedział, co czuje Monsieur, ale on sam czuł się świetnie. Przegrana Tartusa Fima, choćby czasowa, i pełna asymilacja wcześniej zażytego kognityku nastroiły go optymistycznie do świata i do wszechświata. W tej konkretnej chwili nie przejmował się nawet tajemniczym echem głębinowym. Dlatego, nachylając się nad konsolą AmbuMedu, czuł się jak dobrotliwy Bóg, litościwie wciskający klawisze uzdrawiającej maszyny.

W chwili, gdy sprzęt wyświetlił napis uraz głowy/leczenie w toku, alarmy „Wstążki” zapaliły się i zapiszczały. Doktor zdusił przekleństwo – kawa, wylana na dłoń, była naprawdę gorąca.

– Wszyscy oprócz Huba do stazo-nawigacji – w głośnikach statku rozbrzmiał głos Myrtona. – Tansky, monitoruj. Chcę mieć energię na rezerwowy skok. Pinsleep, ustaw koordynaty na ucieczkę.

– Tak jest, kapitanie.

Akurat teraz, pomyślał z niesmakiem Harpago, wychodząc ze swojej kajuty. Idąc szybkim krokiem korytarzem pokładu środkowego, poprawił odruchowo swój nienaganny kombinezon i przeczesał dłonią w większości siwe, gęste włosy. Dobrze chociaż, że uraz nie wyglądał poważnie – AmbuMed po otworzeniu fragmentu czaszki Monsieura i pozbyciu się fragmentów kości (biedak musiał nieźle rąbnąć, pomyślał Jones) natychmiast rozpocznie proces gojenia, wspomagając programy odpornościowe wpisane w personala. Mechanik powinien być przez kilka godzin nieprzytomny, ale to akurat doktora nie martwiło. Gorzej, gdyby zaczął teraz pałętać się oszołomiony lekami po statku, i to jeszcze w momencie tego niespodziewanego wyjścia z Głębi. Czy raczej trzech niespodziewanych wyjść.

– Co to jest, do pieprzonej Plagi? – słowa kapitana doleciały do doktora z lekkim pogłosem wywołanym przez głośnik. Jones chrząknął, wszedł na pokład główny i ustawił się obok Myrtona. Grunwald zerkał z niedowierzaniem to na monitory, to przez neoszybę statku. – Masz wielkość, Tansky?

– Nie mogę określić – głos Huba przerywały słyszalne klepnięcia palcami o klawiaturę. – Wszystko jest nieokreślone. To struktura widmowa. To, co widzimy, nie jest do końca materialne.

– Czyli Widmo.

– Tak jest.

– Nie wygląda na statek. Raczej na wielką, pieprzoną pajęczynę.

– Tu Fim. – Harpago Jones ze zdziwieniem usłyszał głos handlarza nadającego z pokładu „Krzywej Czekoladki”. – Odczepicie mnie, kurwa, czy nie?!

– Zajmij się tym, Hakl. – Myrton podszedł do neoszyby. – Wciągaj trap i ustawiaj napęd głębinowy.

– Nie mogę tu skoczyć – zaprotestowała Erin. – Bezpośredni skok przy czyimś wyjściu z Głębi jest niebezpieczny. Może nas rozerwać, zmienić w drugie Widmo albo rzucić nie wiadomo gdzie.

– W takim razie oderwij się od tego debila i odleć na bezpieczną odległość. Wise, masz jakieś wybrane sektory?

– Trzy. – Pinsleep nie podniosła nawet głowy. Jej głos był cichy, choć wzmocniony przez głośnik.

– Wybierz najbliższy. Chcę się stąd wynieść najszybciej, jak to możliwe.

– Tam są ludzie.

– Co pan mówi, doktorze?

– Tam są ludzie – powtórzył z niedowierzaniem Jones, przysuwając się na tyle blisko do neoszyby i konsoli nawigacyjnej, by nachylić się i poprawić koordynaty kamer. A potem ujrzeli to wszyscy.

Wielka, biała jak kość kosmiczna pajęczyna prętów i łączeń wyglądała niczym gigantyczny napęd głębinowy pozbawiony statku. Upiorna mozaika rozczapierzona na niemal cały ekran drżała jakby w kosmicznym wietrze, rozedrgana, niejasna, wpadająca w niemożliwe figury. Gdzieś tam, przed nimi, trwał taniec wymiarów, trójkątów Penrose’a i wstęg Möbiusa, zaplątanych w twardą strukturę sieci. Ale nie to przybliżył im doktor Harpago, a ludzkie sylwetki: postacie wirujące w wiecznej, lodowatej ciszy, wyrwane z porozmieszczanych na pajęczynie kokonów.

– Jednostka transportowa – wyszeptała Hakl.

– Zgadza się – potwierdził obserwujący wszystko przez Serce Hub. – Chyba z czasów Wojny Maszynowej.

– Ktoś żyje? – spytał Grunwald. W stazo-nawigacji znów zastukało; Tansky kontynuował taniec palców po klawiaturach Serca.

– Jeśli pytacie o te ciała, to wyglądają na zimne i martwe jak kamień. Zero odczytów – oznajmił komputerowiec. – Te kokony, kapsuły czy jak to tam zwać, to inna sprawa. Z tego, co widzę, niewielki procent nadal nadaje energetycznie. Coś tam w środku siedzi. I może żyje.

– Trzeba ich ratować – odezwała się Hakl. – Mamy ściągacz, mogę przyciągnąć przynajmniej jedną z kapsuł do ładowni. Albo więcej. Potrzebuję tylko czasu.

– Nie – powiedział Myrton. – Już o tym mówiłem. Zabieraj trap i odlatuj. Chcę się stąd wynieść. To rozkaz.

– Kapitanie...

– To struktura widmowa. Chcesz mi w to wciągnąć statek?

– Kapitanie – głos Huba brzmiał tak, jakby komputerowca wyraźnie coś rozbawiło – w pełni rozumiem pańskie obawy, ale struktury widmowe mają to do siebie, że niewielkie ich fragmenty da się z powodzeniem wciągnąć w normalną rzeczywistość. Zakładam więc, że niczym nie ryzykujemy, ściągając jeden z tych kokonów. W chwili, gdy znajdzie się na „Wstążce”, zyska w pełni materialną strukturę. A nagroda za uratowanie kogoś z czasów Wojny Maszynowej może być... – Tansky teatralnie westchnął. – Cóż, powiedzmy, że byłyby spore szanse na kupno nowocześniejszego statku i wyższe pensje dla pana skromnych pracowników. To gra warta świeczki, jak to niegdyś mówiono.

Grunwald skrzywił się.

– Jesteś pewny?

– Oczywiście. A już na pewno tak pewny, jak nasz drogi kolega Tartus. Serce wychwytuje właśnie przekierowanie energii z rdzenia „Krzywej Czekoladki” na tamtejszy ściągacz. Zakładam, że pan Fim wpadł na ten sam pomysł, czego dowodzi jego nagły brak zainteresowania losem własnego trapu.

– Co namierza?

– Jedyny aktywny energetycznie kokon w naszym pobliżu... – Doleciało do nich kolejne stukanie, po którym na monitorach i neoszybie pojawił się fragment przestrzeni z widocznym w tle falującym fasolowym kształtem. – To maleństwo. Gdyby pan Tartus zechciał ściągnąć inny aktywny kokon, musiałby wlecieć głębiej w tę pajęczynę, czego osobiście nie polecam. Widma są niestabilne. Za jakiś czas struktura wskoczy ponownie w Głębię i zabierze ze sobą wszystko w swoim zasięgu. Wlatywanie głębiej byłoby... nieroztropne.

– Dobra, Hakl, ściągaj ten plagowy kokon – rozkazał Myrton. – Tylko szybko.




Decyzja Myrtona o ściągnięciu kapsuły dotarła do Pinsleep jak przez mgłę.

Nie chodziło o całą sytuację z Monsieurem. Ku swojemu zdziwieniu czuła się całkiem nieźle, zważywszy na okoliczności. Rozbicie głowy mechanikowi podziałało na nią jak rozdeptanie dokuczliwego owada. Dokonało się jakby poza nią, otulone przez ciszę wypełnioną nienaturalnym chłodem.

Mogła go zabić. Gdyby do mesy nie wkroczył nagle Hub, być może by to zrobiła. Mechanik leżał nieprzytomny, w rosnącej kałuży krwi. Wystarczyło, by znalazła coś dostatecznie ciężkiego i rozwaliła mu głowę do końca. Prawie widziała, jak łeb zboczeńca rozpryskuje się na rzadką miazgę, aż w końcu wszystko spowija chłód, a cała „Wstążka” zamienia się w upiorne, lodowe cmentarzysko.

Może wtedy odczułaby ulgę.

Ale pojawił się Tansky i wszystko nabrało rozpędu. Wreszcie wręczył jej coś, co spoczywało teraz bezpiecznie w kieszeni jej kombinezonu. Poręczny, wygodny paralizator. Nie wiedziała, co zrobi, ale była pewna, że kiedyś go użyje. Nie pozwoli nikomu się dotknąć. Nie kolejny raz.

A potem siedziała już za konsolą nawigacyjną, skupiając się na wyświetlanych danych do czasu, aż usłyszała to jedno, niemożliwe zdanie wypowiedziane przez Huba: „Chyba z czasów Wojny Maszynowej”. I wtedy coś w niej pękło.

Wojna Maszynowa. Wypalona Galaktyka. Kłamstwa.

Kłamstwa, kłamstwa, kłamstwa.

Pin przygryzła wargi, starając się nie krzyczeć. Nie mogli wiedzieć. Nie rozumieli. Byłoby oszustwem, gdyby przyznała, że sama to rozumie.

„Dowiesz się, Pin. Czy to nie zabawne? Dowiesz się, jaka jest prawda”.

Wojna Maszynowa.

To, co widziała przed statkiem, nie mogło być prawdziwe. To, co widziała przed statkiem, musiało być prawdziwe. Gdzie się pomyliła? Niech ich wszystkich Plaga weźmie! Oszukał ją? Nie oszukał?

Jednak jesteś nienormalna, Wise, pomyślała, i ta myśl sprawiła, że poczuła spokojną, zimną obojętność. Świrnięta jak ciotka Etna, która biegała po ruinach na Jewromie 7, zadzierała spódnicę i sikała na kamienie. A może nawet gorzej.

Wszystko jedno.

Trzy koordynaty, o których poinformowała kapitana, miała przygotowane „na miękko”, bez twardego wprowadzenia w system. Drugi pilot, którym była na „Wstążce”, mógł teoretycznie przejąć stery, o ile zablokowałaby Hakl i ucięła przekazy z Serca. Tansky posiadał w zasadzie kontrolę nad wszystkimi aspektami pracy statku, ale nie miał czasu na bezustanne monitorowanie SN. Miał inne problemy na głowie: kontrolę energii rdzenia, kontakty z wykastrowaną SI, opiekę programową i tak dalej. Teoretycznie mogła go odciąć, tak samo jak Hakl. Kłopotliwe, ale możliwe. Pytanie tylko, czy chce to zrobić.

W lewym kącie monitora nawigacyjnego widziała procent, jaki pozostał do wciągnięcia trapu – „Wstążka” odczepiła się już od „Krzywej Czekoladki”. Nie musiałabym nawet przejmować sterów, stwierdziła. Wystarczy wrzucić kilka procent energii na ciąg wsteczny, tak żeby Erin nie mogła ściągnąć tu... tego czegoś. Niech to zabierze ten cały Tartus. Niech to zabierze, żebym... żebym nie musiała tego oglądać. Jeśli to jest to, o czym myślę...

Wojna Maszynowa.

Jeśli to jest to, o czym myślę, muszę to zobaczyć. A to wszystko zmieni. Całkowicie i nieodwracalnie. Mówił mi przecież o tym... Skąd wiedział? Nie byłam... nie jestem...

Nie, to teraz nieważne. Trzeba po prostu podjąć decyzję. Jeśli wprowadzę teraz dane skoku głębinowego i uruchomię licznik, wszyscy będą musieli się wpiąć i poddać stazie. W innym wypadku przerwany proces uniemożliwi skok z energii rezerwowej, a raczej opóźni go na tyle, że Grunwald uzna zainicjowany manewr za rozsądny pomysł. Zgodzi się, bo będzie to bardziej opłacalne od ryzyka pozostania tutaj i czekania na kolejne przybycia z Głębi. Potem mnie oczywiście opieprzy, ale jakoś z tego wybrnę. Najwyżej wyleje mnie na najbliższej stacji i zerwie kontrakt. Stracę kilkanaście punktów i tyle. To jeszcze nie taki problem. Astrolokator zawsze znajdzie pracę. Wystarczy, że... wystarczy, że nie posłucham rozkazu.

Ale to przecież bez sensu.

Jestem przecież nienormalna. Wyczuwam na statku jakiś chłód, widzę wręcz lód i szron. Coś do mnie szepcze. Wiem, że coś tu jest. Albo i nie. Czuję, że ten przeklęty statek jest... nawiedzony? A już na pewno nienormalny – zupełnie tak samo jak ja.

„Dowiesz się, Pin. Czy to nie zabawne? Dowiesz się, jaka jest prawda”.

Wise przymknęła oczy. A potem szybko zaczęła wprowadzać odpowiednie polecenia. Po kilkunastu sekundach miała je już w aplikacji wsadowej.

Wystarczyło nacisnąć przycisk.




Hub widział świetnie, co zamierza zrobić Wise. Chichocząc ze złośliwą satysfakcją, zaciągał się petem. Patrzył na żałosne próby muszki, usiłującej wyrwać się z sieci zależności, przyczyn i powiązań.

Imprint Myrtona uniemożliwiał mu może pełne zapanowanie nad Sercem, ale nie zabraniał wprowadzenia trybu inwigilacji wszystkiego, co rozgrywało się w stazo-nawigacji.

– No, maleńka – mruczał do siebie Tansky. – Jeśli już chcesz lecieć, polecimy nieco dalej. W miejsce, o którym zechciałaś łaskawie mnie poinformować. – Nachylił się nad klawiaturą, szybko wprowadzając instrukcję przejęcia oprogramowania Wise. – Jak tam mówiłaś? Sektor 32C? Wypalony obszar w Ramieniu Łabędzia? Cóż, może być zabawnie. Musisz zrozumieć, że ojczulek Hub musi porozmawiać ze Stripsami. Ko-nie-cznie.

Wpisał ostatnią linijkę programu i nacisnął klawisz wykonaj. Dopiero wtedy zostawił klawiatury, konsole i nerwokonektory Serca. Uśmiechnął się, leniwie zaciągając petem. Dym smakował wyśmienicie.

Po raz pierwszy od bardzo dawna poczuł się spokojny i pogodzony z losem. Pająk uprządł swoją sieć.

Pozostało tylko zaczekać, aż muszka naciśnie guzik.




– Trap wciągnięty – oznajmiła Erin. – Uruchamiam ściągacz. Cel w zasięgu – dodała suchym, spokojnym tonem. – Piętnaście sekund do zbliżenia transportowego.

To, że Grunwald zgodził się na uratowanie komuś życia, przyjęła częściowo z zaskoczeniem, częściowo z ulgą. Niestety, nadal nie wiedziała, co ma o tym wszystkim myśleć.

W chwili, kiedy Myrton powiedział „nie”, poczuła, jakby coś w niej umarło.

A potem wszystko się zmieniło. Hakl po raz pierwszy poczuła, że robi coś dobrego.

Widzisz, gnojku, pomyślała, przywołując w duszy wydarzenia na niszczycielu „Harmider” i swojego byłego kapitana. Miałeś mnie za bezduszną maszynę do obijania mordy, co? Maszynę, której można wcisnąć wszystko i wydać każde polecenie.

No to byłeś w pieprzonym błędzie.

– Erin... – wyszeptała niespodziewanie Pinsleep. – Patrz.

Ekrany rozbłysły kolejnym wyjściem z Głębi, zaledwie półtora kilometra od nich. Hakl zamarła, widząc, jak „Krzywa Czekoladka”, trafnie oceniając sytuację, rezygnuje z łupu i rozpoczyna rozruch silników. Skokowiec Tartusa potrzebował więcej czasu na ewentualny odlot... o ile nie chował w zanadrzu jakiejś niespodzianki.

– Raport – wycedził Myrton. Erin odchrząknęła nerwowo.

– Przepraszam – powiedziała. – Trochę mnie to zaskoczyło. Wygląda na niszczyciel – wyjaśniła, wpadając w swój zwykły, służbowy ton. – Najprawdopodobniej jednostka Zjednoczenia.

– Niszczyciel. – Grunwald odsunął się od neoszyby i monitorowych ekranów. – Chcą tego, co tu wylazło. Możesz się z nimi skontaktować?

Pierwsza pilot szybko wprowadziła kod wywołania, ale konsola nawigacyjna milczała.

– Nie dam rady – powiedziała. – Siedzimy w tym całym... szumie Widma. Co najwyżej mogę coś od nich odebrać. Z tym nie powinno być problemu, jeśli poleci do nas na szerokim paśmie.

– Wycofujemy się – postanowił Myrton. – Hub, przygotuj się do ustawienia licznika. Pinsleep, wybierz koordynaty. Co z tym kokonem?

– Została minuta – odpowiedziała Erin. – Może mniej.

– Zostaw go.

– Jest już prawie...

– Zostaw!

– Kapitanie... – zaczęła pierwsza pilot, ale w tym samym momencie nagle to usłyszeli: wyraźnie, jakby wszystkie głośniki statku nagle odebrały czysty, niczym niezmącony przekaz, pomimo szumu głębinowego Widma.

– Do wszystkich statków w sektorze – głos należał do kobiety, brzmiał twardo. – Tu jednostka Kontroli Zjednoczenia, numer rejestracyjny 534P. Podajcie swoją pozycję, dane i wyłączcie pola magnetyczne. Zostaniecie poddani głębokiemu skanowaniu. Powtarzam...

– Zjednoczenie – prawie wyjęczał doktor Harpago. Widoczna w odbiciu jednego z monitorów twarz Hakl przypominała stężoną maskę.

– Mam go – powiedziała ni to do wszystkich, ni to do siebie. – Jest w ładowni.

– Kazałem ci go puścić! Co się z wami dzieje, do ciężkiej Plagi?! – wściekł się Grunwald. – A ty gdzie?! – huknął, widząc, że drugi pilot, astrolokatorka Pinsleep Wise, wstaje ze swojego fotela i zaczyna biec, kierując się do wyjścia ze stazo-nawigacji. – Czy was wszystkich poje...!

– Od niszczyciela Zjednoczenia odczepiły się jakieś małe jednostki – przerwała mu Erin Hakl. – Lecą prosto na nas. To chyba myśliwce.

– No to po ptakach – skwitował, wciąż dziwnie rozbawiony, Hub Tansky.




Pinsleep Wise nie słyszała nawoływań Myrtona. Nie interesowały jej przekleństwa ani groźby. W chwili, gdy Erin poinformowała o ściągnięciu na „Wstążkę” widmowego fragmentu konstrukcji transportowej z czasów Wojny Maszynowej, wiedziała, że może zrobić tylko jedno.

Musi zobaczyć to diabelstwo albo oszaleje.

Pozostali nic nie rozumieli. Nie mogli rozumieć, ale Pin wiedziała. Ciągi przyczyn i skutków spięły się w jedno, szaleństwo znalazło swoją odpowiedź.

„Dowiesz się, jaka jest prawda”.

Wiedział, zrozumiała. Wiedział. Nie jestem szalona. A może jednak jestem?

Zaczęła biec przez pokład środkowy w kierunku drabinki na pokład dolny, wypełniony mechaniką i magazynami. Ściągacz był zamontowany właśnie tam, tuż nad lukiem towarowym. Wise szybko pokonała dystans i złapała za drabinkę, przy której nie tak dawno pracował Monsieur. Dobrze, że go rąbnęłam, pomyślała. Przynajmniej nie będzie teraz zawadzał.

Gdy biegła przez maszynownię, mijając fragmenty rdzenia oblepione artefaktami Elohim, usłyszała kolejny komunikat:

– Tu jednostka rozpoznawcza Kontroli Zjednoczenia – głos był zachrypnięty i sprawiał wrażenie, jakby jego właścicielowi nie zależało specjalnie na tym, czy ktoś mu uwierzy, czy nie. – Przerwijcie natychmiast połączenie z tym... z tym czymś. Wyłączcie pole magnetyczne i przygotujcie się do abordażu. Macie minutę.

Zabiją nas, pomyślała z dziwnym spokojem Pin. Stanęła przed włazem do luku towarowego i zaczęła sprawdzać odczyty. Jeśli pomieszczenie nie zdążyło się rozhermetyzować...

– Macie już tylko pięćdziesiąt sekund – wychrypiał głos. – Decydujcie się. W przeciwnym wypadku rozpocznę ostrzał z działa turbinowego. Nie będę powtarzał.

Świetnie, pomyślała, wprowadzając kombinację otwierającą właz. Coś cicho zabuczało w potwierdzeniu: program zaczął zdejmować blokadę.

– Do wszystkich i do ciebie też, Wise – niespodziewany głos Grunwalda zdawał się ociekać kwasem. – Wracajcie do stazo-nawigacji. Kiedy doktor poda stazę Monsieurowi, ustawiam licznik. Spodziewany skok w Głębię za... około pięć minut.

Pinsleep nie słuchała. Drzwi ładowni stęknęły i otworzyły się na oścież. Weszła od razu do środka, widząc już wielką, białą trumnę. Kokon opalizował jakimś rozedrganiem, falował, migotał.

To jej nie interesowało.

Trumna miała pokrytą pyłem szybkę. Wise nachyliła się i dotknęła pyłu, który zdawał się rozsypywać pod jej palcami w elektryczne fale. Odczucie było dziwne: zimne i ciepłe zarazem. Dotykała Widma.

Nic nowego, pomyślała. A potem spojrzała w widoczną za szybką twarz.

– Do wszystkich jednostek – dziwnie stary, rozedrgany głos, który nadały wszystkie głośniki „Wstążki”, nie dotarł do niej, ominął ją, zniknął. – Tu kapitan Kayt Telses z niszczyciela flagowego „Płomień” księstwa Gatlark. Wtargnęliście na nasz teren. Wszelkie działania operacyjne przeprowadzone bez zgody księstwa Gatlark w tym sektorze są nielegalne, zgodnie z protokołami Zjednoczenia. Tyczy się to także jednostki Kontroli Zjednoczenia. Proszę o natychmiastowy kontakt i wygaszenie ciągu.

To niemożliwe, pomyślała Pin. A potem zsunęła się w ciemność.




Myrton był wściekły. Nie wiedział już, czy wściekłość była wynikiem strachu, nagłej ucieczki tej idiotki, nieposłuszeństwa pierwszego pilota, ironicznych komentarzy komputerowca czy nadlatujących myśliwców. To był jego statek, do ciężkiej Plagi! Jego pieprzony statek!

– Kapitanie... – zaczął Harpago – Myrton...

– Macie już tylko pięćdziesiąt sekund – usłyszeli. – Decydujcie się. W przeciwnym wypadku rozpocznę ostrzał z działa turbinowego. Nie będę powtarzał.

– Daj mi to! – Grunwald złapał za przenośny mikrofon przekaźnikowy, umieszczony przy stanowisku Hakl. – Odlatuj stąd. Wynosimy się.

– Tak jest – powiedziała Erin. Myrton spojrzał na nią ze źle ukrywaną pogardą.

– Do wszystkich i do ciebie też, Wise – wysyczał do mikrofonu, jednocześnie wychodząc z SN i machając znacząco ręką w kierunku doktora. – Wracajcie do stazo-nawigacji. Kiedy doktor poda stazę Monsieurowi, ustawiam licznik. Spodziewany skok w Głębię za... około pięć minut.

Odetchnął.

– Hub – rzucił – podepnij się pod rezerwową, twardą stazę w Sercu. Będziesz poza systemem, ale potem cię wybudzimy. Hakl, zacznij nadawać jakieś głupoty, żeby się odczepili. Ja idę po Wise.

– Do wszystkich jednostek – tym razem przekaz docierający do „Wstążki” był pełny żołnierskiego zacięcia i charakterystycznego dla starych wiarusów, nieznoszącego sprzeciwu tonu. Myrton stanął na moment, ale zaraz przyspieszył, kręcąc z niedowierzaniem głową. – Tu Vermus Tarm, kapitan „Niani”, okrętu Kontroli Zjednoczenia. Protokoły Zjednoczenia dotyczące nieingerencji terytorialnej Księstw Granicznych nie obejmują tajnych operacji Kontroli związanych z bezpieczeństwem. Jesteście świadkami takiej właśnie operacji. Odpowiednie w tej sprawie dokumenty zostaną przesłane do władz Gatlarku. Powtarzam: wyłączcie pola magnetyczne i wygaście ciąg. W innym wypadku liczcie się z konsekwencjami. Skończyłem.

Hakl nacisnęła przycisk aplikacji wsadowych, ustawionych wcześniej przez Pin. Jedna z zaprogramowanych koordynat skokowych zaczęła migotać na zielono. Zapauzowała ją, szykując się do zwiększenia ciągu. Aby skoczyć, musiała odlecieć od tego Widma.

– Nie strzelać...! – krzyknęła do nadajnika, modląc się w duchu, by pogłębinowy fenomen przepuścił choć część przekazu. – Powtarzam, nie strzelać! Nie strzelajcie...! Nie możemy manewrować! Nie panujemy nad statkiem! Rozpoczynam procedurę rozruchu, umożliwiającą wydostanie się z oddziaływań zjawiska! Powtarzam, nie strzelać!

– Hakl, „Krzywa Czekoladka” spieprza – rzucił z Serca Hub. – Widzisz to?

– Widzę – wycedziła. – Niech spierdziela.

– To pani klnie, królowo? – zdziwił się Tansky.

– Odwal się, Hub.




Myrton wiedział dobrze, gdzie powinien biec. Wiedział, czemu jego niezrównoważona astrolokatorka z Azylu ześwirowała do końca. Od początku był pewny, że chodzi o Widmo. Wariatka pobiegła do luku towarowego. Otworzy go, wejdzie i wysadzi się razem z tym ściągniętym przez Hakl gównem prosto w próżnię. Był o tym przekonany tak silnie, że niemal wyczuwał kierunek uderzeń jej stóp o posadzkę statku. Kolejny, nieprzewidziany efekt imprintu? Możliwe.

Zdążę, postanowił. Muszę zdążyć. Przebiegł jak burza przez pokład środkowy, niemal w locie łapiąc za drabinkę na dolny. Zjechał i popędził wzdłuż maszynowni i rdzenia. Sekundy tłukły się w nim tak samo jak nagle ścierpnięte serce.

Nie zdążę, pomyślał. Zniszczą go. Zniszczą mój statek!

Nie wiedział w zasadzie, dlaczego pobiegł. Trzeba było zostawić tę idiotkę. Skoczyć przez Głębię i zostawić ją przytomną. Ale nie mógł tego zrobić. Nie potrafił. Nie po tym, co wydarzyło się na „Smoczycy”.

Znajdował się już przed otwartym włazem luku towarowego, gdy statek zachybotał. Antygrawitony, przestawione w stan czuwania i zablokowane na skok głębinowy, nie przejęły całego impetu, jaki Erin Hakl narzuciła „Wstążce”. Grunwald zaklął, w ostatniej chwili łapiąc się framugi włazu. Trudno było ustać na nogach, ale i tak jego sytuacja była lepsza niż astrolokatorki.

Dziewczyna leżała nieprzytomna obok kokonu. Zryw „Wstążki” sprawił, że poleciała w bok jak szmaciana lalka i uderzyła głową o jedną ze ścian. Najprawdopodobniej straciła przytomność wcześniej, choć nie był tego do końca pewny.

– Niech cię Plaga, Wise – wyszeptał, nachylając się nad drobną dziewczyną. – Nie stracę już nikogo. Nie po „Smoczycy”. Nigdy więcej!

Złapał dziewczynę i uniósł ją na rękach. Była zadziwiająco lekka, pachniała wanilią. Zaczął iść, widząc, że Erin odpaliła już licznik. Cztery minuty i dwadzieścia dwie sekundy. Dwadzieścia jeden. Dwadzieścia.

– Kapitanie – doleciał do niego przekazany przez głośniki statku głos Hakl – wyrwaliśmy się. Zwiększam ciąg.

– Zostawili nas? – spytał do mikrofonu.

– Na razie się nami nie interesują – przyznała Erin i dodała: – Może z wyjątkiem jednego myśliwca. Blisko jest także jeden z niszczycieli. Skanują nas. A to Widmo... zanika. Wraca do Głębi.

– Wpinajcie się w stazę – rozkazał. Był już w połowie drogi do drabinki. – Natychmiast.

– A pan?

– Muszę wpiąć jeszcze Wise. Zdążę.

– Na pewno?

– Wykonaj wreszcie choć jeden plagowy rozkaz, Hakl!

– Tak jest – odpowiedziała po długiej, cichej sekundzie.

Myrton zaczął wspinać się po drabince. Nie było to łatwe, ledwo utrzymywał Wise w jakiej takiej pozycji. Jeden z monitorów licznika umieszczony w maszynowni pokazywał marne trzy minuty z garścią rozsypanych sekund.

Grunwald zaparł się i wypchnął Wise na górę. Ciało dziewczyny upadło na posadzkę pokładu środkowego, by zaraz lekko przesunąć się w lewo: Erin Hakl, a może już sama SI statku rozpoczęła zaprogramowane manewry wymijające. To ten myśliwiec, stwierdził. Nie zamierzają nas puścić.

Dwie minuty i pięćdziesiąt sekund.

Myrton nachylił się, podniósł Wise i zaczął biec. Gdy dotarł do pokładu głównego i SN, zostało mu około dwóch minut.

– Co ci mówiłem?! – wydarł się na wciąż przytomną Hakl. Położył Pin na fotelu drugiego pilota. Obok, na fotelu stazowym ustawionym w pozycji poziomej, tkwił zastazowany doktor Jones; najwidoczniej sprawa mechanika była już załatwiona. – Wpinaj się, ale już!

– Leci za nami jeden z tych myśliwców.

– Zajmę się nim! – Grunwald uruchomił stazę Pinsleep. Biała Pleśń działała rozmaicie, ale z reguły potrzebowała do trzydziestu sekund, by w pełni zastazować organizm. Tak mała dziewczyna jak Wise potrzebowała zapewne około piętnastu. Nie mylił się; wystarczyło kilka sekund, astrolokatorka musiała być wyjątkowo podatna na stazę.

Odskoczył od dziewczyny i nie patrząc na wciąż próbującą sterować Hakl, wcisnął przycisk odpowiedzialny za obniżenie jej fotela i wprowadzenie Białej Pleśni. Erin milczała, ale jej oczy wpatrywały się w niego tak intensywnie, że nie musiała nic mówić.

– Zdążę – obiecał, patrząc, jak pierwsza pilot odpływa i zapada w pustkę. Dopiero wtedy ruszył w stronę stazowego fotela kapitańskiego.

Usiadł i wyciągnął rękę w kierunku przycisku wprowadzania stazy.

– Tu Malkolm Janis – zachrypiał głośnik głównej konsoli nawigacyjnej. – Do widzenia.

Strzał był nagły, bolesny niczym zdrada. „Wstążką” zatrzęsło. Osłony pola magnetycznego zjechały o około trzydzieści procent. Działa turbinowe, zrozumiał Myrton. I ledwo nas musnęło. Cofnął rękę od przycisku, złapał za rezerwowe uchwyty sterujące i wyciągnął je z pulpitu konsoli kapitańskiej. Szarpnął, „Wstążka” odskoczyła w lewo, wpadając w lekki wir, a Grunwald klepnął w czerwony przycisk dopalacza. Skokowiec poderwał się, zostawiając za sobą wykrztuszoną gwałtownie z dysz energię rdzenia. Licznik wskazywał już tylko czterdzieści sekund.

– To się robi osobiste – zauważył Malkolm Janis. Myrton nie słuchał, podpinając się już kablem łączeniowym pod konsolę i otwierając się na bezpośredni kontakt ze statkiem. Imprint zalał go nagle, niczym fala, zatarł świadomość odrębności siebie i „Wstążki”.

Był w próżni.

Napierała na niego czerń przestworu, przeniknięta echem gasnącej już Głębi. Myśliwiec leciał niemal tuż za nim, plując kolejną serią wystrzałów, manewrując na tyle, by skoncentrować ogień na nadszarpniętej już osłonie magnetycznej prawej burty. Gdyby wszyscy byli podpięci pod stazę i zdali się wyłącznie na manewry SI, byłoby już po nich: wykastrowana inteligencja nie mogła wygrać z intuicją i wyczuciem najemnika, bo – jak podejrzewał Myrton – to musiał być najemnik.

Mnie także by załatwił, stwierdził. Nie jestem aż tak dobry. Ale nie teraz.

„Wstążka” zrobiła beczkę, od której rozpaliły się przeciążone antygrawitony, próbujące wspomóc nabrzmiewający energią napęd głębinowy.

– Zamierzacie skoczyć, co? – zachichotał Janis. – SI może macie dobrą, ale nie aż tak.

– Zjeżdżaj, pętaku – wycedził do mikrofonu Myrton, zyskując kilka cennych sekund konsternacji najemnika.

– Pan bohater – zauważył Malkolm. – Jeśli skoczycie i was znajdę, skrócę twoje cierpienia. Urwę ci tą durną główkę. Tuż po urwaniu jajec.

Dziewiętnaście sekund, pomyślał Grunwald. Osiemnaście. Siedemnaście. Szesnaście.

„Wstążka” oberwała nagle, bezpośrednio, po trafieniu na prawej burcie zostało zaledwie kilka procent pola. Myrton zaklął i skręcił, przełączając uchwyty w tryb bezpośredniego kontaktu ze zbrojeniówką. Manewr był samobójczy, leciał teraz wprost na myśliwiec celujący bezpośrednio w osłonięty polem dziób skokowca. Osłona spadała w dramatycznym tempie, ale to go teraz nie interesowało: zrobił to samo co najemnik i wystrzelił w przeciwnika serią z własnego działka turbinowego, wzmocnionego dodatkowo laserem, przebijającym się przez powłokę magnetyczną. Żałował, że plazma, tak samo jak drugie działko turbinowe, nie działa, szkody wykonane laserem górniczym nie mogły być duże, choć mógł liczyć na trafienie w jakiś newralgiczny element. Gdyby tylko miał plazmę... A jeśli tamten także...? Nie, chyba nie – laserów nie montowano w myśliwcach, były zbyt słabe i nieopłacalne ze strategicznego punktu widzenia.

– Ty skurw...! – wydarł się najemnik, uciekając z linii strzału. – Zajebię cię!

Siedem sekund, pomyślał Grunwald, widząc, jak myśliwiec zawraca i strzela z jakiejś rakiety nacelowanej na ledwo zipiącą prawą burtę „Wstążki”. Nie trafi, uznał, nie może trafić, ale najemnik ku jego zaskoczeniu zdetonował rakiety tuż przed statkiem i w burtę uderzyła fala grawitacyjna wysysająca materię chronioną polem; jeśli wcześniej Janis chciał ich przysmażyć, to teraz pragnął zabić. Rakieta grawitacyjna – o takiej broni Myrton słyszał może raz, materia dotknięta jej energią ciążyła ku sobie, zapadając się niemal w osobliwość. Statki traciły manewrowość, kadłub pękał, rozrywany przez sztuczne przyciąganie. Grawitacja była jednak niebezpieczna i dla atakowanego, i atakującego – durna strategia, ale wyjątkowo skuteczna.

– Jesteś mój – oznajmił Malkolm Janis. Alarmy „Wstążki” zawyły, stazo-nawigację spowiła ciemność, huk, potworne drżenie i łoskot. Grunwald usłyszał dobiegający skądś wybuch i przeraźliwy syk uciekającego powietrza.

A potem skokowiec mignął i skoczył przez Głębię.





Najwyższy czas przyznać, że nic nie wiemy o owej tajemniczej Pladze, która rzekomo przetoczyła się przez całą Galaktykę i doprowadziła do Wojny Kseno, a w konsekwencji do Wojny Maszynowej. Nasza wiedza opiera się na wyrywkowych danych z Sieci Galaktycznej zakażonej przez Maszyny. Co możemy więc wiedzieć na pewno?

Nic.

Nie wiemy, czy wojna skończyła się tysiąc, czy może kilka tysięcy lat temu. Nie wiemy, czy naprawdę istnieli jacyś Obcy. Nie wiemy nawet, jak długo istniało Stare Imperium.


Starszy Informator Ezekiel Esmo, przemówienie na corocznym zjeździe Klanu Naukowego





Gdy Pin miała dość, uciekała nad Szare Morze.

Szare Morze było jedynym dużym zbiornikiem wodnym w pobliżu Osady Tartmana, nie licząc wpadającej do niego rzeki Nys. Większość północnego kontynentu Jewromy 7 – siódmej planety układu umiejscowionego w sektorze piątym Czarnego Welonu, jak nazywano niewielką mgławicę zlokalizowaną na obrzeżach Ramienia Oriona – była zalesiona i jak cała planeta pokryta wieczną mgłą okalającą drzewa, kopce, doliny i prastare Ruiny Obcych.

Wise uwielbiała być sama. Stąpała ostrożnie po kamienistej plaży Szarego Morza, słuchając szumu i syku fal uderzających o brzeg. Najbardziej lubiła Porę Zmierzchu, czyli drugą połowę dnia Jewromy 7: ciągnący się pozornie w nieskończoność zachód jedynego słońca planety, rzucającego na wodę tysiące migotliwych rozbłysków. Noc była chłodna i wypełniona lękiem; Układ Jewromy, cudem ocalały po Wojnie Maszynowej, nie został nigdy do końca skatalogowany i opisany przez urzędników Starego Imperium. Wiadomo było tylko tyle, że pozostawanie nocą poza osadami nie należało do najbezpieczniejszych.

Na razie trwała jednak Pora Zmierzchu i Pinsleep szła przed siebie, kucając niekiedy i wyciągając spomiędzy kamieni karbony – niewielkie perły, na które polowały krążące po niebie kruki. Jedyne znane ptaki planety rzekomo przypominały kruki z legendarnej Terry, stąd też nazwa – były jednak również znacznie większe i o wiele bardziej inteligentne. A także czarne jak smoła, nie licząc pozbawionych źrenic białych oczu. Trudno je było co prawda uznać za pełnoprawnych Obcych – tak jak i większość zamieszkałych na Jewromie stworzeń – ale Wise i tak miała wrażenie, że ją obserwują, usiłując wykrakać fragmenty zapamiętanych słów.

– Żreeć! – wychrypiał jeden z większych, lądując na usypisku porowatych kamieni. – Żreeeć!

– Masz – powiedziała Pin, rzucając krukowi jeden z błyszczących karbonów. Ptak zakrakał, nachylił się i dziabnął. Po chwili uniósł dziób, usiłując przełknąć twardą perłę, i Wise obawiała się przez moment, że się udusi. Kruk zatrzepotał jednak skrzydłami i przestąpił z nogi na nogę, zerkając na nią z wyraźnie widoczną chytrością.

– Żreeć! – zakrakał, ale Pinsleep zaśmiała się tylko i pokręciła głową.

– Sam sobie poszukaj, stary draniu – powiedziała, przyspieszając kroku.

Około dwustu metrów dalej na plaży wznosiła się skała, zwana przez miejscowych Palcem Tartmana; idealne miejsce do tego, by usiąść na szczycie, wsłuchać się w szum fal i zapomnieć. Gdy Pora Zmierzchu wpadała w swoją decydującą fazę, to właśnie Palec jako pierwszy zapadał w cień. Pin lubiła na nim tkwić i obserwować, jak plażę Szarego Morza spowija gasnący godzinami róż, broniący Jewromę 7 przed nadejściem nocy. Była to zresztą jedyna pora, kiedy Palec Tartmana pozostawał pusty – przesiadywanie na nim w Porze Zmierzchu uważano za niebezpieczne dziwactwo i w osadzie krążyły opowieści o tym, jak nierozważni głupcy, ukołysani przez szum fal, zasnęli na jego szczycie, by nigdy już nie wrócić do domu.

– Głupcy – mruknęła do siebie śpiewnie Wise i powtórzyła jeszcze kilka razy, wpadając w radosny ton: – Głupcy, głupcy, głupcy.

Na Palcu Tartmana ktoś siedział.

Dostrzegła go, podchodząc pod skałę, gdy dotarła w miejsce, gdzie popękany fragment plaży utworzył niewielkie koryto wypełnione szarą wodą. Z tej odległości nie widziała nic wyraźnie, ale była pewna, że nie jest to nikt z dorosłych. Sylwetka wyglądała na niewielką, nie większą niż ona sama. To Klab Murd, zdecydowała. Syn Piecky’ego Murda, tego badacza roślin współpracującego z ojcem, wpadającego w zachwyt nad każdym durnym krzakiem oplatającym Ruiny. Co on tu robi?

Była wściekła. Chłopaka nie powinno tu być. Czepiał się jej, zresztą tak samo jak pozostałych dzieci z EDU3, trzeciej grupy edukacyjnej Osady Tartmana. Z tego, co pamiętała, zhakował jej nawet kiedyś edukator sprzężony z personalem, przez co straciła większość wklepywanych na polecenie edukatorki, panny Tim, plików. Była przekonana, że uwziął się na nią, dopóki nie pokopała co nieco w Strumieniu i nie znalazła objaśnień dotyczących pierwszych oznak dojrzewania jedenastoletnich chłopców oraz terminu „burza hormonów” czy „końskie zaloty”.

Głupek.

Mogła zrobić dwie rzeczy. Albo cofnąć się do osady i przeżyć ostatnie chwile Pory Zmierzchu w towarzystwie niezadowolonego ojca, albo wywalczyć sobie swój fragment przestrzeni na Palcu. Owszem, można wymęczyć się z ojcem – to w sumie nic nowego, bywało o wiele gorzej – ale skłaniała się ku drugiej opcji. To było jej miejsce, choćby Klab uważał inaczej, i nie zamierzała z niego łatwo rezygnować. Usiądzie najwyżej daleko od niego, ale zademonstruje mu swoje niezadowolenie. Tak robiła kiedyś matka: Pinsleep pamiętała, że gdy coś jej nie odpowiadało, Amanda Wise potrafiła wytworzyć dookoła siebie prawdziwe pole siłowe chłodu, przez który nikt nie potrafił się przebić. Ojciec w gniewie nazwał ją nawet kiedyś „lodowatą suką”.

Najwyżej zrobię to samo, postanowiła, przeskakując przez węższy fragment koryta. A potem zaczęła się wdrapywać.

Skała była wilgotna, podziurawiona, pełna naturalnych uchwytów i zagłębień. Na Palec Tartmana można było wejść wygodnie od strony południowej, gdzie spory fragment skały uformował się na kształt łagodnego zbocza, ale zdecydowała się wybrać trudniejszą drogę. Po pierwsze, dziwnie utwierdzało ją to w przekonaniu, że opcja wywalczenia sobie fragmentu Palca jest słuszna, jakby już sama wspinaczka stanowiła część walki, którą postanowiła wygrać. Po drugie, wejście od strony zbocza niwelowało element zaskoczenia – Klab Murd zauważyłby ją wcześniej i zdążył się przygotować na spotkanie.

Mógł ją oczywiście widzieć i tak: Palec Tartmana stanowił wyśmienite stanowisko obserwacyjne; ale nie mógł dostrzec, co robi, gdy już będzie się wspinać na zachodnią, stromą ścianę. Wspinała się więc, przywierając do zimnego kamienia i pozwalając, by lekkie podmuchy wiatru jeszcze bardziej przyciskały ją do Palca. Nie zwracała uwagi na przelatujące obok niej kruki i starała się nie stanąć na maleńkie twinkle – ptakopodobne, bezskrzydłe stworzenia drepczące po niewielkich występach skały.

W pewnym momencie, już prawie na szczycie, zawahała się, jakby jej los został nagle odmierzony, jakby stanęła wielka wskazówka śmiertelnego zegara. Coś oderwało ją na ułamek sekundy, złapała się z całej siły, trzymając się kurczowo jednego z kamiennych kłów i czując, że to jest ten moment, chwila zawieszenia, niepewności, skalnej śmierci. Przymknęła oczy, ale otworzyła je z powrotem, podciągnęła się i wdrapała na płaski szczyt.

Chłopiec siedzący na skale nie był Klabem Murdem.

Był chyba nieco młodszy od niej i, co uderzyło ją nagle, niemal wyciskając powietrze z płuc – bardzo piękny. Nigdy nie widziała nikogo tak pięknego. Coś było w jego siedzącej, wpatrzonej w Szare Morze sylwetce, coś, co budziło dwa sprzeczne uczucia: zachwytu i niepokoju. Mówi się, że niektórzy ludzie są urodziwi, i rzeczywiście zdarzają się jednostki pod tym względem wyjątkowe, ale to było coś innego, jakaś złota proporcja, coś, co zahaczało niemal o nienaturalność.

Jego rysy wydawały się jakby wyrzeźbione, blond włosy tak jasne, że niemal białe, wpadały w naturalne fale, biała skóra błyszczała. Ubrany był w typowy uniform EDU3 – szare, płócienne spodnie i sznurowaną koszulę – ale na tym podobieństwo się kończyło. Coś wyglądającego jak kolorowy surdut ułożył na skale obok: dziwne, staroświeckie przebranie. Jego oczy, przesłonięte długimi rzęsami, były niemożliwie błękitne.

Pin cofnęła się jakby w sobie i coś w niej narosło: niewytłumaczalny bunt przeciwko roztaczanemu przez niego urokowi. Prawie poczuła wzrastający wokół chłód, duchowe zimno. Dopiero wtedy stanęła na nogi, obojętna – urok wciąż trwał, ale został przytłumiony przez niezrozumiały do końca dla niej samej gniew.

– Witaj, Pinsleep Wise – odezwał się chłopiec, nie patrząc na nią. Głos miał dziwnie głęboki, ale przyjemny.

– Witaj – odpowiedziała niepewnie. Zdecydowała się nie patrzeć na niego dłużej, niż to konieczne: zamiast tego odwróciła się i spojrzała na fale Szarego Morza oraz krążące nad nimi kruki. Zamierzała usiąść tak, jakby chłopak był Klabem, a może nawet dalej. Przymknęła oczy, czując, jak chłodna bryza uderza o Palec Tartmana. – Z której osady jesteś? – spytała, starając się brzmieć obojętnie.

Nie odpowiedział, więc przełamała się i zerknęła na niego. W tej samej sekundzie poczuła, jak czerwienieją jej policzki: patrzył wprost na nią. Wściekła na samą siebie ledwo powstrzymała się od odwrócenia wzroku. Patrzyła na niego, aż czerwień zbladła i zgasła.

– Nazywasz się jakoś?

Wzruszył ramionami.

– Każdy ma jakąś specyfikację – powiedziała, przypominając sobie wykłady panny Tim. To było beznadziejne i czuła się jak idiotka, ale dopiero co odkryty chłód gdzieś w środku kazał jej kontynuować. – Stare Imperium było tak gigantyczne, że w pewnym momencie okazało się, że istnieje mnóstwo ludzi o takim samym nazwisku, konieczne więc było stworzenie nowych form semantycznych. Chcesz powiedzieć, że nie masz żadnej? Może – uśmiechnęła się krzywo – masz tylko tytuł, tak jak niektórzy książęta z Księstw Granicznych? Nazywasz się Książę? Nie jesteś na to... za mały?

– Może być Książę – zgodził się, odwracając wzrok i patrząc na Szare Morze. Pin prychnęła.

Jedyne słońce Jewromy 7 wisiało wciąż nad wodą, która z każdą minutą zatracała swój szary kolor. Białe pióropusze piany uderzały o plażę i Palec, a Wise zdawało się, że czas wydłuża się i zamiera. Plaga, pomyślała nagle. Czym w zasadzie się przejmuję? Po prostu zaraz zejdę z Palca i wrócę do osady, gdzie ojciec zacznie jeden ze swoich wykładów na temat tego, jak powinna zachowywać się córka układowego przedstawiciela Klanu Naukowego, wykonującego jakże ważną pracę badania Ruin.

– Wyglądają jak gwiazdy – odezwał się cicho mały „Książę”, ale usłyszała go dobrze, pomimo odgłosu rozpryskujących się fal. Mówił o karbonach; kilkanaście leżało na płaskiej powierzchni Palca. – Jak zapomniane układy solarne. Resztka, która pozostała po Wypaleniu. Lubisz gwiazdy, Wise?

– Nie za bardzo – odpowiedziała, powstrzymując się od wzruszenia ramion.

– Dlaczego?

– Tu ich nie ma – wyjaśniła szybko, starając się nie patrzeć w jego twarz. – Nad Jewromą jest ich mało, ledwie je widać przez Czarny Welon.

– Ale przecież tam są – powiedział. – Zostało ich może niewiele w porównaniu z czasami Starego Imperium, ale istnieją. W Galaktyce było pięćdziesiąt miliardów układów planetarnych. Nawet jeśli weźmiesz pod uwagę zaledwie ułamek jednego procenta z nich, pozostaje jeszcze wiele milionów światów do zobaczenia.

– Musiałbyś odjąć jeszcze od tego światy opuszczone przez Obcych, o ile istnieli Obcy, którzy potrafili naprawdę przemieszczać się w kosmosie, a nie tylko jacyś wymarli planetarni autochtoni, tak jak tutaj – powiedziała Pinsleep, niemal recytując z pamięci dane z edukatora. – I wziąć pod uwagę fakt, że Stare Imperium obejmowało niecały miliard światów, z których prawie wszystkie uległy zniszczeniu w trakcie Wojny Maszynowej. Po dwóch wojnach i Spustoszeniu została ich tylko garstka. W dodatku całe obszary galaktyczne wypalono Bronią. Tą z legend o Wojnie Maszynowej. Tak więc nie ma aż tak wiele do zwiedzania.

– Ale ty lubisz gwiazdy, Wise – powiedział tak, jakby zaglądał jej nocami przez ramię, gdy marząc o innym miejscu, przeglądała edukacyjne płytki pamięciowe i wyświetlała holo błyszczących w ciemności kropek uwięzionych w obrazowych sferach. Srebrny pył światów, iskry odległych słońc. – A może nawet kochasz.

Nie wiedziała, co odpowiedzieć. Zaskoczył ją takim stwierdzeniem na tyle, by przez chwilę poczuła, że na jej polu siłowym chłodu wyrasta niewielka rysa. Wstała.

– Idę – oznajmiła, wciąż odwracając wzrok. – Pora Zmierzchu się kończy. Lepiej tu nie zostawaj, bo coś cię zeżre, drogi Książę – dodała, starając się zabrzmieć na tyle ironicznie, by przysłonić dziwny, budzący się w niej lęk. Odwróciła się i zaczęła schodzić zboczem, pomiędzy błyszczącymi perłami karbonów.

– Mam na imię Jared – powiedział, ale udała, że go nie słyszy.




Zdążyła akurat przed uruchomieniem pola magnetycznego osady. Nie było mocne, stanowiło zaledwie element ostrzegawczy, ale przejście przez nie i tak wymagało wysiłku, a jeśli uruchomiło się alarm, zwiastowało kłopoty. Minęła jeden z magnetycznych palików, wciąż mrugający ku niej zieloną diodą, i weszła na kamienną ścieżkę prowadzącą w głąb doliny. Wokół było pełno kamienno-drewnianych domów, wzniesionych przez osadników na miejsce zmurszałych już, pradawnych betonowych konstrukcji Starego Imperium.

Osadę Tartmana wybudowano w formie koncentrycznych kręgów otaczających Obelisk 66, jak nazwano połyskliwą, podobną do wieży budowlę, ciągnącą się setkami metrów w głąb ziemi; sztuczne korytarze rozrastały się tam w groty i fragmenty zniszczonych przez czas konstrukcji. Jeżeli Obcy rzeczywiście istnieli, to przed tysiącami lat musiało tu ich być całe mrowie – Klan Naukowy był przekonany, że cała planeta podziurawiona jest podobnymi Ruinami niczym ser. Istniała nawet hipoteza, że Jewromowie, jak ich nazywano, nie wychodzili w ogóle na powierzchnię, a okalające planetę mgły stanowiły szkodliwą dla nich część atmosfery bądź były efektem jakiejś starożytnej wojny chemicznej.

Ojciec Pinsleep, Kantyt Wise, uważał podobne teorie za bzdury, wskazując, że mało która planeta wymagała tak znikomego procesu terraformowania, przeprowadzonego jeszcze za czasów Starego Imperium. Jewromowie, dowodził, musieli być zatem w dużej mierze podobni biologicznie do ludzi, a jako tacy z pewnością mogli zasiedlać powierzchnię. Tak czy owak, tajemnica mgły i Ruin odeszła wraz z nimi – w trakcie wykopalisk nie znaleziono ani jednego ciała Obcych, ani nawet fragmentu szkieletu czy tkanki. Maszyny musiały świetnie wykonać swoją robotę w trakcie Wielkiego Exodusu czy też, jak nazywały to inne źródła, Wielkiego Wygnania, gdy zwycięstwo ludzkości zostało przesądzone, a Obcy wypędzeni poza Granicę Galaktyczną. O ile źródła mówiły prawdę.

Dom Wise mieścił się blisko Obelisku 66 i był częściowo zaadaptowanym fragmentem Ruin, przypominającym leżącą do góry dnem misę z wystającymi z niej resztkami krzywych wieżyczek. Ludzka pomysłowość kazała przytwierdzić do owego, jak określił to jeden z mieszkających tu wcześniej naukowców, „obcego systemu wentylacji” kilka pomieszczeń mieszkalnych oraz zagospodarować puste wnętrza tak, że całość zaczęła przypominać średniowieczny zamek. Wieżyczki istotnie stały się wieżami wyposażonymi w kilka dobudowanych pokoików z jajowatymi dziurami okien, a samą misę podzielono kamiennymi przepierzeniami i stworzono w niej piętro, na którym umieszczono laboratorium – miejsce pracy państwa Wise i kilku jeszcze naukowców. Nikt z osadników nie oponował przeciwko takiemu rozwiązaniu, choć „zamek” mógłby pomieścić wiele rodzin. Układ Jewromy otrzymywał jednak odpowiednie stypendium naukowe od Zjednoczenia, a zaangażowany osobiście w badania planety Klan Naukowy zajmował silną pozycję w szeregach Rady Błękitu, jak w bardziej cywilizowanych systemach zwano Radę Zjednoczenia. Po wielu pertraktacjach udało się mu nawet zamknąć planetę dla Elohim, wyszukujących po całej Wypalonej Galaktyce skrawki pozostałości Obcych.

Pinsleep wbiegła do misy w momencie, kiedy Pora Zmierzchu urwała się niczym ucięta nożem, ustępując miejsca czerni. Ciemność na Jewromie 7 nadchodziła szybko i była gęsta jak atrament – nie rozświetlało jej ani księżycowe światło, ani gwiazdy. Osadnicy wierzyli, że okalająca układ mgławica Czarnego Welonu nie była naturalnym tworem próżni, lecz efektem zastosowania jakiejś pradawnej broni; kolejna legenda z czasów Wojny Kseno czy Wojny Maszynowej. Pin to nie interesowało. Bardziej niż starych opowieści obawiała się zrzędzenia ojca na temat jej ucieczek w Porze Zmierzchu. Jej matka zginęła w taki właśnie sposób – w trakcie jednego ze swoich samotnych spacerów zapędziła się podobno za daleko, w cień masywu Dziurawych Gór, i nigdy już nie wróciła.

O tej porze trudno było przemknąć się niepostrzeżenie do Drugiego Rogu, jak nazywano wieżyczkę, w której Wise miała swój pokój, ale Pinsleep to nie przeszkadzało: najważniejsze, że nie natknęła się na ojca. Nie było w tym nic dziwnego. Kantyt Wise spędzał sporą część Pory Zmierzchu i samej nocy w laboratorium, badając fragmenty przytarganych zewsząd Ruin, choć na pewno co jakiś czas zerkał na wskazania lokalizatora sprzężonego z personalem córki. Pin przemknęła jak burza przez korytarze i jak najszybciej doszła do drewnianych drzwi prowadzących na kręte schodki Drugiego Rogu.

– Pinsleep.

Odwróciła się, odruchowo wstrzymując powietrze. Ojciec stał tuż obok, w części korytarza otworzonej na niewielkie terrarium, w którym Sentia Pilt, botanik, próbowała proteinowo modyfikować część jadalnych roślin Jewromy. Pewnie wyruszył na obchód mikroprojektów, jak nazywano naukowe drobiazgi niezwiązane z badaniem Ruin, które naukowcy prowadzili na parterze w ramach nietypowego hobby.

– Zniknęłaś – powiedział, zerkając to na nią, to na płytkę swojego personala. Pin wzruszyła ramionami. – Gdzie byłaś?

– Poszłam na Palec Tartmana.

– Tak przypuszczałem – zgodził się. – Lokalizator oszalał, kiedy tylko się tam zbliżyłaś.

– To nie moja wina.

– Potem zrobimy testy, ale słyszałem już od kilku osób, że lokalizacja siada niekiedy w pobliżu morza. – Chrząknął, chowając płytkę. – Wolałbym, żebyś tam nie chodziła.

– Lubię tam chodzić – powiedziała, łapiąc za gałkę od drzwi.

– I będziesz mogła, kiedy tylko zorientujemy się, w czym problem. Rozmawialiśmy już o tym, Pinsleep, i to niejeden raz. Masz dwanaście...

– Idę do swojego pokoju – powiedziała, otwierając drzwi. Przez sekundę spoglądała jeszcze na ojca, ale w drugiej biegła już po schodkach, by dostać się do swojej samotni i prostego nerwokonektora, połączonego z konsolą strumieniową i bazą danych Jewromy 7. Ale już kiedy usłyszała, że drzwi zamykają się za nią, ucinając gniewny ton ojca, zrozumiała, że niczego nie znajdzie.

Podobnie jak ojciec Książę Jared był obcy i nie było szans, by do niego dotrzeć.




Przez następne pół błękitnego miesiąca nie znalazła niczego. Stwierdziła, że ma dosyć.

Danych na temat Jareda nie było nigdzie. Przejrzała dokładne dane osadników, uważnie przyglądając się każdemu holo z płytek pamięciowych. W przypływie natchnienia dokopała się nawet do częściowo zaszyfrowanego spisu transportowego kosmodromu Jewromy 7. Większość statków korzystała z oficjalnej drogi transportu na planetę. Odosobnione przypadki lądowania mniejszych jednostek poza portem zostawały odnotowane, choć według osadników nie miały większego sensu. Jewroma 7 była planetą pokrytą w większości lasami, wbitymi pomiędzy nie masywami górskimi i głębokimi dolinami. Lądowanie w takim terenie nie należało do bezpiecznych, nawet w okolicy Obelisków, których udało się odkryć koło trzystu. Stanowiły one najbardziej zauważalny fragment Ruin i jako takie były na pewno łakomym kąskiem dla każdego badacza – ale nie istniała przyczyna, by interesować się którymś bardziej niż innymi, wygodnie znajdującymi się w obrębie osad. Obeliski były, jak dowodziły badania, takie same i różniły się zaledwie kilkoma szczegółami, takimi jak stopień nachylenia, erozji czy wysokości.

Po tygodniu bezowocnych poszukiwań Pin zainteresowała się stacją kosmiczną, stanowiącą bazę zaopatrzeniową planety. Była jedna i jak na stację planetarną, dość niewielka, wyposażono ją jednak w kilka tepeków, wykonujących nudne, stałe kursy góra–dół. Niestety, od przeszło dwóch błękitnych miesięcy żaden tepek nie zawitał do Osady Tartmana; niecałe pół roku temu osadnicy otrzymali podwójne zaopatrzenie po dość ciekawym odkryciu zespołu ojca związanym z datowaniem Ruin. Najnowsze wyniki szacowano na jakieś pół miliarda błękitnych lat. Tak czy owak, tepeki i stacja zdawały się ostatnią szansą i kiedy Pinsleep na tym polu także poniosła porażkę, postanowiła zrezygnować.

To nie miało sensu, zdecydowała. Nie było żadnego Jareda. Nawet gdyby skłamał odnośnie swojego imienia, Pin miała dostęp do holo i płaskozdjęć mieszkańców. Nie było go i tyle. W przebłysku intuicji uruchomiła nawet program pamięciowy, usiłując odwzorować jego twarz, którą zamierzała wrzucić do wyszukiwarki strumieniowej, ale i tu poniosła klęskę. Po pierwsze nie potrafiła odwzorować jego fizjonomii, coś wciąż jej umykało, a po drugie, gdy prawie udało jej się zbliżyć do jego wyglądu, wyszukiwarka zalała ją istnym mrowiem bezużytecznych danych, tak jakby niektóre z rysów Jareda zostały błędnie zinterpretowane przez system.

– Plaga – powiedziała wreszcie i wykasowała historię wyszukiwania, próbując zapomnieć o spotkaniu, a nawet o Palcu Tartmana. Nie chodziło jej nawet o ojca. Ponowne pójście w tamto miejsce odbierała jako przyznanie się do porażki. Z jednej strony pragnęła go zobaczyć... ale na myśl o tym pragnieniu ogarniał ją niezrozumiały gniew. To nie miało sensu. Przecież nie... ja nie...

Nie wiedząc nawet, jak miała brzmieć owa niedokończona myśl, stwierdziła, że nic, co mogłaby sugerować, nigdy się nie wydarzy. Nie dopuści do tego.

A przynajmniej uważała tak do czasu, gdy spotkała go ponownie.

Stał pomiędzy brązowymi drzewami Jewromy, w świetle słońca przebijającego się przez złote liście. Planeta nie znała jesieni, zimy czy lata, trwała tu szarawa wiosna skryta pod wieczną mgłą. Ale drzewa, o czym Pin nie mogła nawet wiedzieć, zawsze były jesienne: o liściach rozpalonych dziesiątkami kolorów, teraz odbitych na jego sylwetce, odzianej w płócienny uniform podobny do stroju EDU3.

Stał oparty o pień jednego z drzew, jakby na nią czekał, wpatrzony owymi niemożliwie błękitnymi oczami, które sprawiały, że jednocześnie miała go dość i nie mogła o nim zapomnieć.

– Witaj, Wise – powiedział. – Nie chodzisz już na plażę?

Wzruszyła ramionami.

– Jak się masz, Książę – odpowiedziała, starając się, by głos pobrzmiewał lekką drwiną. – Idziesz do EDU?

– Niezupełnie – zaprzeczył.

– Nic dziwnego – powiedziała. – Pewnie nie jesteś objęty edukacją, skoro wymazałeś się z rejestrów.

Zaśmiał się, co ją zaskoczyło i niemal zbiło z tropu. Zdecydowała się mimo tego kontynuować wędrówkę. Stali przy sporym nasypie, barak edukacyjny znajdował się około dwustu metrów dalej. Postanowiła, że nie zwolni, kiedy będzie mijać chłopaka, ale wtedy wykonał on taki ruch, jakby chciał ją złapać za rękę. Cofnęła się.

– Chciałbym ci coś pokazać – powiedział. – Jeśli mi pozwolisz. To niedaleko – dodał, widząc, że patrzy na niego bez słowa. – Zaledwie kilka metrów. – Uśmiechnął się. – No chodź, Wise. Będzie zabawnie.

Ruszyła za nim zdecydowanym krokiem, jakby chciała zamaskować wcześniejszą niepewność. Poruszał się szybko i zgrabnie, nie trącając choćby jednej gałęzi. Weszli niemal na szczyt ciągnącego się przez kilometr nasypu, u dołu tworzącego szeroką ścieżkę, którą szli wcześniej. Potem, gdy stanęli już na szczycie, Książę zaczął szybko schodzić w dół, na drugą stronę usypiska.

W pewnym momencie Pinsleep zachwiała się i niemal upadła; w ostatniej chwili złapała się za jakiś nadpróchniały korzeń. Wstrzymała się jednak od krzyku, mając niejasne wrażenie, że właśnie tak zrobiłaby jej matka. Czy tak właśnie umarła? W milczeniu? Była pewna, że tak.

– Spadł – powiedział Jared. Puściła korzeń i zeszła niżej. Z ziemi wystawał tam głaz muszlowy, jak nazywano specyficzne skały przypominające kształtem muszle terrańskich ślimaków. Ten był inny niż wszystkie – zbrukany czerwienią wyraźnie widoczną przez strumyki jewromskiej mgły.

Ciało Klaba, bo czuła, że musiał to być kręcący się zawsze w jej pobliżu Murd, leżało częściowo na skale, a częściowo na szarawej ziemi, z nienaturalnie przekrzywioną głową i wytrzeszczonymi w przerażeniu oczami, wpatrzonymi w srebrnobłękitne niebo planety, szykujące się już z wolna do Pory Zmierzchu. Jared kucał przy zwłokach, z zainteresowaniem przyglądając się twarzy.

– Ciekawe – powiedział i po tym jednym słowie przeniknął ją chłód. – Musiał spaść – powtórzył. – Spójrz, oczy ma zupełnie szkliste. Interesujące.

Nie mogła się ruszyć. Śmierć Klaba, jego ciało przygniecione wiecznością, nieruchome i puste, to wszystko sprawiło, że jakaś niewytłumaczalna groza naparła na nią i sparaliżowała. Nigdy przedtem nie widziała martwego ciała, a nagle zobaczyła je w całej makabrze śmierci, jakby została zdarta niewidzialna zasłona.

Przez moment czuła się jak wtedy, kiedy opiekunka opowiedziała jej po raz pierwszy baśń o Bladym Królu i jego upiornych statkach, porywających ludzi w głąb czarnej dziury tkwiącej głęboko w Jądrze Wypalonej Galaktyki. Jared podparł podbródek dłonią i zerknął na nią; wciąż nachylał się nad Murdem.

– Jesteś bardzo piękna, Wise – powiedział i chyba to sprawiło, że poderwała się i zaczęła biec z powrotem w górę nasypu, nie chcąc słyszeć, co jeszcze powie, nie chcąc niczego wiedzieć, choć czuła, że głos do niej dotrze, a wówczas zacznie krzyczeć. – O wiele piękniejsza niż on.




Po kilku dniach ojciec, najwidoczniej zdenerwowany uporem córki, przysłał do niej Filipa Garma, badacza jewromskiej fauny. Pin czekała na niego w swoim pokoju, z którego nie miała ochoty wyjść nawet po rozmowie z naczelnym psycholekarzem osady: kościstą i analityczną Phoebe Williams, wciąż zadającą jej te same pytania o odczucia dotyczące wypadku Klaba Murda.

Na początku zrelacjonowała jej wszystko martwym, urywanym głosem, by wreszcie popaść w coś w rodzaju apatii, gdy zorientowała się już, że psycholog nie interesują fakty. W końcu dość obraźliwie nazwała ją „przedłużeniem PsychoCyfra” i na tym wizyta się skończyła. Z Filipem było inaczej.

Stary biolog najpierw stękał i kręcił się po całym pomieszczeniu, by wreszcie z wyraźnym wysiłkiem usiąść na brzegu jej łóżka. Patrzył na nią uporczywie wodnistymi oczami, aż odwróciła wreszcie wzrok od okna i spojrzała na niego: małego, wysuszonego karła, trzymanego przy życiu chyba tylko przez personal.

– Pinsleep – zachrypiał Garm – wiesz może, na czym polega skanowanie gleby?

Pokręciła powoli głową. Naukowiec uśmiechnął się, a uśmiech wyglądał tak, jakby tonął w morzu zmarszczek.

– Nie dziwię ci się. Z tego, co widzę – zamachał niedbale ręką, pokazując niewyraźne holo Wypalonej Galaktyki wyświetlone pod jej sufitem – masz inne zainteresowania. Ale fauna Jewromy 7 jest zadziwiająca, zapewniam cię. Wiele gatunków nadal się przed nami ukrywa, jakby instynktownie, a inne niepokojąco przypominają znane już formy życia. Ktoś kiedyś nawet stwierdził, że planetę zasiedlono terrańskimi gatunkami w procesie terraformingu z czasów Ery Imperialnej i że nadal walczą one o byt z naturalnymi organizmami planety.

Wbrew sobie zainteresowała się tym, co mówił. Może to zauważył, bo podjął jakby z większą energią:

– Wiesz pewnie, że istnieją dwa rodzaje zamieszkanych przez ludzi planet. Jedne dostosowuje się do życia właśnie poprzez proces terraformowania, do innych trzeba było dostosować się samemu. Stare Imperium nie pochwalało podobno tego drugiego rozwiązania. Obawiano się zbyt wielkiego zróżnicowania gatunku ludzkiego. Ale nie o tym... przepraszam. Jestem już stary, błądzę myślami. – Jego twarz znów pękła w uśmiechu. – Skanowanie gleby – podjął. – Stosuje się je, by wykryć ślady fauny, nawet te najstarsze. To coś w rodzaju średniowiecznego tropienia zwierzyny, ale o wiele bardziej skuteczne. Sprzęt skanujący mamy najwyższej próby. Obszar skanuje się z pomocą trzech bądź czterech dronów na antygrawitonach, rzutujących siatkę skanującą na interesujący nas trójkąt bądź kwadrat przestrzeni. Zasięg do około kilometra, następnie możemy skanować następny sektor. Z racji wagi tego, co się wydarzyło, cały obszar przeskanowaliśmy dwukrotnie. Dzięki temu jak na dłoni zobaczyliśmy pełną ścieżkę przejścia... Klaba, razem ze ścieżkami jewromskich zwierząt, do błękitnego miesiąca wstecz. A także ludzi przechodzących tą samą trasą zarówno na nasypie, jak i pod nim, razem z ich wagą, stopniem prędkości, rozmiarem stóp, typem obuwia i tak dalej. Nie będę zanudzał cię szczegółami. Tak czy owak, w newralgicznym momencie byłaś tam tylko ty i Murd. Nie znaleźliśmy śladów nikogo więcej, mogę cię o tym zapewnić. – Garm westchnął zupełnie tak, jakby wydawał ostatni dech. – Ten sprzęt, Pinsleep, nie może się mylić. Byłaś tam sama, nie licząc tego biednego chłopca.




Zaczęła spotykać go niemal codziennie.

Wciąż znajdował się w pobliżu: upiorne tło śledzące jej poczynania, zawsze z pewnej odległości, czujne i drwiące. Zdawało się jej niekiedy, że czuje na karku jego oddech – odwracała się gwałtownie, ale nic tam nie było, powidok znikał niczym duch. Czasami była pewna, że słyszy jego głos, szczególnie w trakcie bezsennych nocy, gdy pod znużonymi powiekami widziała niknące oblicze matki i potem jego twarz – męcząco piękną i przez to nieludzką.

Nigdy nie należała do towarzyskich osób, ale teraz to się zmieniło. Musiała przebywać w pobliżu ludzi, bała się zostać sama. Kilka razy miała wrażenie, że Jared snuje się za nią w baraku EDU3 i na placu koedukacyjnym. Widziała go w cieniach drzew i wiecznej jewromskiej mgle. Słyszała jego kroki, gdy przemykała pomiędzy budynkami Osady Tartmana lub korytarzami misy, gdy wspinała się po schodkach wieży i gdy zamykała za sobą drzwi od swojego pokoju. Ale nie to było najgorsze.

Najbardziej przerażały ją widoki przeczące logice i zdrowemu rozsądkowi, chwile, kiedy Jared zdawał się poruszać zbyt szybko, znikał nagle lub wspinał się na widziany w oddali fragment Ruin, niemal płynąc w powietrzu.

– Może to i szok pourazowy, ale byłaby to jakaś wyjątkowo rzadko spotykana, ekstremalna jego forma – informowała Phoebe Williams, obracając holo skanu mózgu Pin tak, by dziewczynka mogła zobaczyć kolorowe przepływy symbolizujące jej myśli. – Średniowieczna schizofrenia i jej późniejsze nanomutacje? Niekoniecznie. A nawet gdyby... psychiatria to zaledwie chemiczna żonglerka. Odpowiednio sprofilowany lek potrafi uleczyć niemal każde zachwianie równowagi mózgu. Może tylko z wyjątkiem choroby pogłębinowej, ale w niej ścieżki neuronowe i same synapsy ulegają transformacji i rozpadowi tak, jakby mózg usiłował formować się na nowo i pragnął pojąć to, co zobaczył w Głębi. W każdym razie jeśli nawet jesteś chora, kochanie, to system tego nie widzi. Oczywiście, istnieje pewien procent niewykrywalnych zaburzeń, jak w przypadku twojej ciotki. W takiej sytuacji trzeba błądzić po omacku. W dodatku niektóre z chorób nie dają się wyleczyć, głównie dlatego, że zbyt silnie zakorzeniły się w psychice pacjenta – głos psycholekarki zaczął wpadać w ton wykładowy, wydawało się, że mówi nie do Pin, a do siebie. – Lekarz stoi niekiedy przed dylematem: czy leczenie nie jest w istocie gwałtem na niepowtarzalności danego mózgu, jego indywidualności? Co pozostanie z człowieka, jeśli choroba psychiczna stanowi trzon jego istnienia, nierozerwalny element jego własnego ja? Gdy wiąże się ze wspomnieniami, uczuciami, decyzjami?

Williams oderwała palce od rzutnika holo i popatrzyła na Pinsleep.

– Mogę zaordynować ci standardowy zestaw leków przy współpracy z twoim personalem – podjęła. – Przy okazji... – Wyświetliła kolejny obraz, ukazujący przekrój ciała Wise razem ze świetlistymi nitkami personala. – Twój sprzęt wydaje się czysty. Nikt nie go nie zhakował. Nikt więc nie puszcza ci obrazów i dźwięków z zewnątrz. Nie jestem ekspertem w tej dziedzinie, ale wiem, że personale są na to zbyt autonomiczne i skomplikowane. Można oczywiście przeprowadzić atak na system, ale szybko udałoby się go wykryć. Najwyżej po kilku dniach wirus zacząłby się deformować, nie mogąc wytworzyć odpowiednio złożonej odpowiedzi na sumę narastających danych z zewnątrz i wewnątrz organizmu. – Wygasiła holo.

Pin słuchała i milczała.

Szybko nauczyła się słuchać i milczeć.




– Wise.

– Wynoś się – syknęła, zmierzając w kierunku tepeka, tuż po pożegnaniu z ojcem i nielicznymi przyjaciółmi.

– Studia, co? – zachichotał i przyspieszył kroku. Szedł teraz tuż obok niej po przybrudzonej spalinami powierzchni portu. – Pomógłbym ci ponieść te twoje klamoty, ale chciałbym zachować pozory.

– Wynoś się. Ciebie nie ma.

– Jestem, jestem. Myślisz, że kiedy wsiądziesz na ten śmieszny promik i polecisz do Akademii Systemowej, to się ode mnie uwolnisz? Nie uwolnisz się. Nie jestem Jewromem.

– Naprawdę? – spytała, starając się brzmieć ironicznie, ale czuła, że zaschło jej w ustach. Zaśmiał się w odpowiedzi.

– To chyba ostatnia twoja teoria, co? Prawdziwy Obcy, przykuty do biednej Jewromy 7 – chichotał. – Wybacz, kolejna pomyłka. Jeśli bardzo chcesz wiedzieć, Jewromowie są tu cały czas. Całkowicie i nieodwracalnie zniszczeni, jeszcze w trakcie Wojny Kseno. Wyparowano ich. Dosłownie. Zmienili się w mgłę. Niekiedy się co prawda krystalizują, choć tylko fragmentarycznie. Obce duchy. Dzieje się tak nocą, gdy temperatura spada o kilka stopni. Pamięć atomów, efekt uboczny niedoskonałej broni. Pewnie wtedy pożarli ci matkę.

– Ty nie istniejesz – wycedziła, przechodząc przez wejście tepeka i szybko zajmując jedno z wolnych miejsc.

Jared zatrzymał się w progu, wciąż uśmiechając się w jej stronę. Wyglądał tak samo pięknie jak zwykle, choć też sprawiał wrażenie starszego o kilka lat, jakby przez grzeczność pamiętał o konieczności zgrania się z jej wiekiem. Jego prawie białe włosy wyglądały teraz na krótsze, ale to tylko dodawało mu uroku.

– To dopiero początek, Wise – powiedział, mrugając do niej radośnie. – Będziesz widziała znacznie więcej, i to nie tylko mnie. Do zobaczenia w Akademii!




– Dlaczego ja?

– Kogoś mi przypominasz. Nie, żartuję. – Uśmiechnął się i poprawił na krześle stojącym w jej studenckim pokoju. Za mleczną szybą orbitującej obok muzealnej planety Prot należącej do Akademii Systemowej widać było roje białych gwiazd. – Rzecz w tym, że przesiaduję na tych wszystkich wykładach obok ciebie i jestem autentycznie znudzony. Wojna Maszynowa? Wypalona Galaktyka? Cóż, to oczywiście fakty... ale i kłamstwa, Wise. Nie tak to wyglądało. Żyjesz w świecie pozlepianym z łgarstwa. Ale kiedyś dowiesz się, jak było naprawdę.

– Może oszczędzisz mi czasu i powiesz to sam? – rzuciła z pogardą. Wiele razy próbowała go obrazić, licząc, że się odczepi, i niekiedy odnosiło to skutek. Ale tym razem nie miał ochoty, by znikać.

– Dowiesz się, Pin – powiedział i nagle zrozumiała, że mówi zupełnie poważnie. – Czy to nie zabawne? Dowiesz się, jaka jest prawda.

– Nie jestem zainteresowana prawdą. Jestem zainteresowana tym, żebyś zostawił mnie w spokoju.

– I tak będę musiał – westchnął. – To już trwa prawie dekadę i wszystko wskazuje na to, że będę musiał oferować ci kilka lat spokoju. Twój mózg ma mnie już dość. Wariujesz, Wise. Efekt uboczny. Mam nadzieję, że się nie pogniewasz.

– Dlaczego więc się nie wyniesiesz?!

– Za rok. Obiecuję. Za chwilę nastąpi koniec studiów i twoja pierwsza praca. Chciałbym zobaczyć, jak ci pójdzie ta cała astrolokacja. – Ziewnął. – Jak na razie za dużo siedzisz w książkach, Wise. Myślisz, że się nimi ode mnie odgrodzisz, tak jak tym swoim chłodem? – Wzruszył ramionami. – Żarty żartami, ale co do pracy, mówiłem poważnie. Nie mogę cię rozpraszać, gdy będziesz ustawiać koordynaty. Jeszcze zrobisz coś źle i więcej się nie zobaczymy. I tak masz już problemy ze stazą.

– Wyniesiesz się? – Odłożyła książkę i popatrzyła na niego, ledwie mogąc oddychać. Nigdy jeszcze nie mówił, że sobie pójdzie. – Znikniesz?

– Tak. – Uśmiechnął się. – Oczywiście. O ile mnie pocałujesz. Nie ma nic za darmo.




Noc, kiedy odszedł, miała zapamiętać na zawsze.

W statku zapadła ciemność tuż przed skokiem głębinowym w kierunku sektora Trzech Planet, jednej z niewyjaśnionych tajemnic Wypalonej Galaktyki – trzech niebieskich ciał orbitujących wokół gwiazdy podwójnej w wypalonym przez Wojnę Maszynową fragmencie gwiazdozbioru Strzelca. „Erynia” była statkiem Klanu Naukowego i kolejnym przystankiem na drodze dobrze rozwijającej się kariery Pinsleep, mającej już za sobą dwa pokaźne kontrakty czasowe, co prawda bez stałego zatrudnienia.

Trzy Planety, w niewytłumaczalny sposób nieróżniące się praktycznie od siebie pod względem struktury, masy czy wielkości, znajdowały się pod stałą obserwacją Klanu i loty w ich pobliże, pomimo konieczności pojawienia się w powojennym, a więc niebezpiecznym obszarze, były częste. Pozostała część załogi zapadła już w stazę, a Pin po raz ostatni sprawdzała koordynaty.

– Wise.

Nie widziała go od dawna, ale powstrzymała się od krzyku. Traf chciał, że była akurat sama; kapitan ruszyła na przedskokowy obchód, a pilot poszła do ubikacji, by, jak się wyraziła, siknąć w widmo Głębi.

– Idziesz tam, gdzie nie mogę pójść – stwierdził smutno. – Nie do tego miejsca.

– Trzech Planet? – mruknęła, kończąc test. – Tu drugi astrolokator Pinsleep Wise – rzuciła, naciskając przycisk interkomu. – Proszę wszystkich o powrót do stazo-nawigacji. Zgodnie z poleceniem pani kapitan ustawiam licznik na pięć minut.

– Wise.

– Odczep się, Jared. – Skrzywiła się, ustawiając fotel stazowy w pozycji półleżącej. – Jeśli ta okolica ci nie odpowiada, to tym lepiej.

– Wise – powtórzył, nachylając się nad nią. Znów się nieco postarzał, zapewne miał dokładnie tyle lat, co ona. Wciąż wyglądał pięknie, a może piękniej niż zwykle, wytrzymała jednak jego niemożliwie błękitny wzrok. – Pocałuj mnie – poprosił. – Nieprędko się zobaczymy. Pocałuj mnie i powiedz to, co zawsze chciałaś powiedzieć.

– Nigdy – wyszeptała, widząc, jak kapitan razem z pilotem wracają, siadają na swoje fotele i wpinają się w uprzęże. Odpowiedziała mechanicznie na kilka technicznych pytań. Widziała, jak system wprowadza w ich personale Białą Pleśń.

Czekała jeszcze – na „Erynii” astrolokator wprowadzał się w stazę ostatni.

– Wise!

Licznik wskazywał około dwóch minut, gdy to zobaczyła. Usiadła na fotelu z palcem na przycisku podania Białej Pleśni, niepewna tego, co widzi.

Jared stał pośrodku SN z zaciśniętymi pięściami i drżał tak, jakby jego ciałem targał niewidoczny wiatr. Wyglądało, jakby usiłował się do niej zbliżyć, ale nie potrafił, walcząc ze swym odejściem.

– Wise – powiedział ciszej. – Ja odchodzę, Wise.

– Najwyższy czas. Wynoś się i nie wracaj.

– Nic nie rozumiesz – dodał. – Ale zrozumiesz. Kiedy zobaczysz. Z czasów Wojny Maszynowej.

Z wściekłością nacisnęła przycisk podający stazę. Licznik wskazywał półtorej minuty, ale Jared jeszcze nie skończył.

– Wszyscy zginą, Wise – powiedział i zabrzmiało to tak, jakby naprawdę było mu przykro. – Wszystko się rozsypie jak domek z kart. Wypalona Galaktyka. Wojna. Wszystko, w co kiedykolwiek wierzyłaś.

– Wynoś się... – wyszeptała, czując, jak Biała Pleśń zaczyna ją przenikać i wypiera świadomość. – Wynoś się, do ciężkiej Plagi...

– To ja jestem Plagą – powiedział i było to ostatnie, co od niego usłyszała.

Pół błękitnego roku później trafiła do Azylu.





Jak wspomnieliśmy w niniejszym rozdziale, echo głębinowe umiejscowione jest niejako poza czasem, z racji samego charakteru Głębi, wymykającego się ciągom przyczynowo-skutkowym. Niemniej jednak namiary owego echa, powstałego bezpośrednio po otwarciu Głębi, są łatwiejsze w analizie dzięki śladowi energetycznemu pozostawionemu przez masę statku i sam napęd głębinowy. Ekstrapolacja skoku, o którym wiedzieliśmy, że zaistniał, jest bowiem znacznie prostsza niż ekstrapolacja spodziewanego wyjścia z Głębi.

Znając geografię galaktyczną i – dzięki wielkości samego echa – masę jednostki, a także ślad jej histerezy czy wektor wejścia, odczytywany dzięki pozostałości energetycznej rdzenia, jesteśmy w stanie ekstrapolować przypuszczalne miejsce docelowe danego skoku. Mowa tu oczywiście o wartościach procentowych, niemniej jednak przeliczalnych na tyle, na ile może dokonać tego sprawny astrolokator, posiłkujący się wykastrowaną SI.


Almanach Matematyczny Klanu Naukowego, fragment rozdziału Ekstrapolacja skoków głębinowych





Kiedy skokowiec zniknął, a Widmo zaczęło gasnąć, rozpętało się piekło.

Starcy, co zauważył nieco kąśliwie Natrium, dostali przyspieszenia, jakby to im, a nie statkowi, ktoś włączył napęd głębinowy. Znienacka zakotłowało się przy wszystkich stanowiskach i głównych konsolach SN na pokładzie głównym. Przypominało to jakąś upiorną wersję gry w średniowieczne bingo: starcy zrywali się, podnosili ręce, bełkotali coś nerwowo, klepali palcami w klawiatury konsoli.

Siedzący w swoim kapitańskim fotelu Kayt Telses nachylał się i mrugał z niedowierzaniem, jakby nie mógł uwierzyć w to, co przekazują mu Sori Telses i astrolokator Primo. Wszyscy wyglądali tak, jakby sytuacja ich przerosła. Usiłowali złapać drżącymi dłońmi ulotne nitki zobrazowanych w holo wektorów i wymacać plamę głębinowego echa, które pozostawił po sobie skokowiec.

W pewnym momencie Primo, który powrócił dopiero z pokładu górnego i nie orientował się dobrze w sytuacji, wyświetlił omyłkowo okolicę prastarej Terry w odległości około pięćdziesięciu lat świetlnych od jej Słońca, z niezamieszkanymi już obszarami Syriusza, Procjona, Omikrona czy Deneboli, wypalonymi legendarną Bronią tysiące błękitnych lat temu. Szybko zrozumiał pomyłkę i spróbował ją naprawić, ale holo jak na złość zacięło się, a konsola zawiesiła, dostając graficznej czkawki. Tylko szczęśliwy traf uratował go przed twardym restartem systemu.

Nie udało się, pomyślał zrezygnowany Nat. Jeśli nawet tamten statek podjął coś z Widma jakiejś zagubionej jednostki Maszyn, to teraz zniknęło i Widmo, i skokowiec. Statek numer dwa, jak poinformował ktoś od konsoli nawigacyjnej, został tymczasem przejęty przez Zjednoczenie. Łatwo przyszło, łatwo poszło. Życie zadrwiło z niego po raz kolejny. Znaleźli z Kirke coś, co mogło zbliżyć go do Loży... ale okazało się to tak samo ulotne jak nadzieja, że Loża pomoże mu wyrwać się z Południowej Wieży, a z czasem pozwoli mu zaistnieć na tyle, by Gatlark i jego ojciec...

A więc zrobiłem to wszystko dla niego? Niemożliwe. Zrobiłem to dla siebie, zdecydował. I poniosłem porażkę. Wiedziałem, na co się piszę, w momencie gdy Loża odezwała się po raz pierwszy – tuż po wstydliwym epizodzie psychofizji, gdy o mało nie obrócił w perzynę połowy Wieży. Zaproponowano mu wtedy pomoc w umocnieniu pozycji... chociaż nigdy o pozycję nie chodziło. Chodziło o poczucie celu. Sensu. Wartości.

Cóż, już po wszystkim.

– SI nie jest w stanie ekstrapolować miejsca docelowego – poinformował Primo. Stary astrolokator miał piskliwy, niemal dziecięcy głos. – To pewnie przez to Widmo. Echo rezonuje.

– Zrób to ręcznie – rozkazał Telses. Primo kiwnął głową i zatopił się w wyliczeniach. Zakładając, że skokowiec był w stanie skoczyć maksymalnie piętnaście lat świetlnych, mogli ekstrapolować prawdopodobne miejsce docelowe spośród dostępnych w okolicy boi lokacyjnych. Chyba że statek wykona kolejny skok tuż po przybyciu na miejsce. Natrium mocno w to jednak wątpił. Po pierwsze, tylko nieliczne, najbardziej zaawansowane jednostki potrafiły wykonać kolejny skok głębinowy tuż po poprzednim, z uwagi na nieuniknione przeciążenia antygrawitonów. A po drugie – dwa następujące po sobie skoki bez możliwości automatycznego doładowania się rdzenia były w ogóle trudne do uzyskania.

– Mam pięć prawdopodobnych lokalizacji – wypiszczał Primo. – Z jedną jest problem, bo znajduje się blisko dziury głębinowej, umożliwiającej głęboki skok w Ramię Perseusza bez użycia energii rdzenia.

– A pozostałe cztery? – spytał Telses. Primo kiwnął głową i zaczął wyświetlać koordynaty.

– To stara stacja załadunkowa w kwadracie na granicy gromady otwartej, nieoznaczony sektor mgławicy emisyjnej, bliski wypalony obszar 32C, zajęty przez Flotę Zero, i okolice graniczne systemu Enoch. W zasadzie... – astrolokator postukał w klawiaturę i przybliżył kolejne fragmenty kosmosu – są jeszcze dwa sektory lokacyjne w pustej przestrzeni, stanowiące połączenie transportowe z Iseminem. Jeden z nich jest zaanektowany przez TransLinię i jako taki nie ma wojskowych jednostek stacjonujących czy dronów strażniczych Iseminu.

– Logiczny wybór to stacja załadunkowa, kapitanie – wtrąciła się Sori.

– Zgadzam się – rzucił Primo. – Mgławica emisyjna może być tylko przystankiem, jest tam sporo śmiecia. Musieliby stale utrzymywać pola magnetyczne, żeby nie zżarło im kadłuba. Równie groźny jest 32C. To jeden z obszarów mocno doświadczonych w czasie Wojny Maszynowej. Roje asteroid, niektórych wielkich jak fragmenty planet, wypalone pasma po użyciu Broni, powikłania grawitacyjne. No i sama Flota Zero. By tam przetrwać, trzeba mieć dokładną mapę. Co do Enocha, jest to tylko stacja przesiadkowa, o ile ma się energię na skok lub czas na podładowanie rdzenia. Dobra lokalizacja o tyle, że można z niej skoczyć w kilka kolejnych, oznaczonych bojami miejsc. Ewentualnie podlecieć w głąb systemu. Choć nieco by to zajęło. – Starzec podrapał się po łysawej, siwej głowie. – Dobry astrolokator mógłby wyliczyć koordynaty skoku i zaoszczędzić mnóstwo czasu na locie pod stację planetarną, ale musiałby być dobry.

– Kapitanie – Sori Telses przerwała dywagacje Primo – niszczyciel Zjednoczenia nas wywołuje. Chcą wiedzieć, czy mamy dane z echa głębinowego tego skokowca. Twierdzą, że byliśmy bliżej.

– Coś jeszcze?

– Twierdzą, że nie są nami specjalnie zainteresowani. Pozwolą nam odlecieć po udostępnieniu informacji o, jak się wyrazili, „zbiegach”. Ale jakoś im nie wierzę.

– Zbiegowie? Hmmm... niech zaczekają. – Kayt podrapał się po wydatnym nosie starego czarownika. – Powiedz im, że nic nie mamy i że byliśmy tu przez przypadek. Daj do zrozumienia, że nie mamy pojęcia, co tu się wyprawia i że żądamy opuszczenia przestrzeni Gatlarku w ramach traktatów terytorialnych czy czegoś w tym stylu. Niech mają nas dość.

Sori kiwnęła głową i zaczęła szeptać do mikrofonu kontaktowego, podczas gdy Kayt odwrócił się ponownie w kierunku astrolokatora.

– Primo... a te dwa połączenia transportowe?

– Graniczne z Iseminem nie ma stacji z ładownicami rdzenia. TransLinia oczywiście je posiada, ale automatycznie trzeba zapisać się w rejestr transportowy. Niezbyt to logiczne, jeśli uciekają. Monitoring będzie ich trzymał od momentu, w którym wyjdą ze ścieżki transportowej.

– Dobrze... – Kayt Telses rozkaszlał się nagle, spazmatyczny charkot rozniósł się po całym statku. Wszyscy czekali, aż skończy. Gdy ucichł, stary kapitan łapał jeszcze przez chwilę powietrze, by wreszcie podjąć: – Co więc proponujesz?

– Stacja z ładownicą. Ja bym tak zrobił.

– Ale nie jesteś nimi, Primo. Dobrze... dobrze... hyyy... Nat. Co ty na to, Nat?

Ale Natrium milczał.

Milczał już od jakiegoś czasu, wpatrzony w powidok echa głębinowego – niewyraźną plamkę prawie niczym nieróżniącą się od gwiazd wokół, widoczną przez neoszybę „Płomienia”. Plamka niemal niedostrzegalnie zabarwiała dookolną czerń próżni na delikatny błękit. A Nat patrzył, jakby zamienił się w sam wzrok. Głosy – piszczący astrolokatora, chrypliwy kapitana i szeleszczący Sori – docierały do niego jak przez zasłonę. Zasłonę, która opadła i nic nie wskazywało na to, że szybko się podniesie.

Pierwszego ataku psychofizji Nat doświadczył w wieku trzech błękitnych lat. Wszystko przez nianię, która na szczęście na tyle kochała swoją robotę, że nie wspomniała o tym ojcu. A było o czym. Pamiętał, że była wtedy noc, czarna, zimowa noc Gatlarku, kładąca się całunem na cały zamek, rozświetlona jedynie Gmorkiem, jednym z dwóch księżyców planety. Niania siedziała na pokrytym skórami krześle, grzejąc się w płomieniach rozpalonego kamiennego kominka, i opowiadała mu legendę o Bladym Królu. Sam o to prosił, choć wiedział, że jest jedną z bardziej przerażających.

– Dawno, dawno temu – szeptała z satysfakcją, obserwując otworzone szeroko oczy Nata – jeszcze nim Spustoszenie zgasiło gwiazdy, a człowiek nie zapaskudził swą obecnością Wszechświata, przybył Blady Król.

– Blady Król... – wyszeptał Nat.

Niania kiwnęła głową przypominającą stare jabłko.

– Tak – podjęła. – Nie przybył on z Zewnątrz, spoza Galaktyki, i nie narodził się na żadnej z planet. Przybył tak, jak przybywa czas: nieubłaganie i pewnie, powoli i ostatecznie. Przybył głęboko z Jądra, z czarnej dziury ziejącej w centrum Galaktyki, wokół której obraca się nasz świat. Przybył z niej i spoza niej, z miejsca bez początku i bez końca.

Ogień trzaskał czerwonymi iskrami i Nat patrzył w jego serce. Senność odeszła: bał się.

– Blady Król był blady i zimny tak, jak blade są wygasłe słońca i zimna jest pustka kosmosu – szeptała niania. – Jego oczy pozostawały martwe, choć rozjarzone srebrem gwiazd. Miał skórę białą jak mleko, a koronę błyszczącą niczym lód. Przybył na swych statkach tak, jak przybywał przed wiekami i przed tysiącleciami, i przed miliardami lat. Przyleciał z kiedyś i z tego, co będzie, gdyż wszystko, co było, i to, co dopiero się stanie, należało i należy do niego. – Niania nachyliła się na krześle, a jej szept stał się cichy i zarazem głęboki. – Przybył i przyniósł śmierć tysiącom światów, a tych, którzy mu się przeciwstawili, zabrał ze sobą do Czerni... by służyli mu zawsze, zawsze i na zawsze.

Nie tyle sama opowieść, co głos opiekunki przeraził chłopaka. Zaczął z trudem łapać oddech, a niania mówiła i mówiła, dokładając do legendy kolejne wątki i obrosłe mitami szczegóły, tworzące coraz bardziej przerażającą historię, aż wreszcie Natrium krzyknął. Pokój zatrząsł się wtedy, na kamieniach pojawiły się rysy, a niania, co Nat odnotował później z pewną satysfakcją, omal nie przewróciła się do kominka.

Teraz było podobnie.

Czuł, jak opada w nicość wymieszaną z lękiem, i wiedział, że opuszczają go siły. Każdy atak psychofizji – słaby czy silny – zabierał jej odrobinę, każdy konsumował to, co z niego zostało. Niebawem, pomyślał, z trudem opierając się otchłani, nie zostanie już nic. Ale teraz... teraz musiał wiedzieć.

– Tester – powiedział wreszcie na tyle głośno, że usłyszał go Telses. – Polecieli na Tester.




– Nie mam pojęcia, złociutka – wyznał Tartus Fim i wyglądało tak, jakby naprawdę było mu przykro. Rozłożył ręce w geście niewinnej bezradności. – Nie mam zielonego pojęcia.

– Denerwuje mnie – wychrypiał stojący obok Malkolm Janis. Handlarz nie zareagował, choć najemnik wyglądał tak, jak powinien: łysy, naznaczony tatuażami i bliznami, o martwych oczach starego sępa.

– Mnie również – zgodziła się Madella Nox. Mama Kość stukała chudymi palcami o poręcz fotela. Kiedy tylko Janis zmusił „Krzywą Czekoladkę” do zacumowania w zaczepach transportowych pancerza „Niani”, ściągnęli Tartusa nie przed oblicze kapitana, a od razu do górującej nad SN kajuty Nadzorczyni Sektora Kontroli. Vermus nie protestował, najwidoczniej był przyzwyczajony. Co jednak zaskoczyło i Nox, i przyglądającego się przesłuchaniu Waltera, na przyzwyczajonego wyglądał także Tartus Fim.

– Zastanawiam się nad rozpruciem tego czegoś, co nazywasz skokowcem, i poszukaniu w nim kontrabandy – zasugerowała Madella. Tartus zamrugał i Nox z trudem powstrzymała się od rzucenia przekleństwa: spodziewała się silniejszej reakcji. Stał przed nią, lekko kiwając się na swoich kaczkowatych nogach, i zachowywał się tak, jakby to on, a nie ona był panem sytuacji!

– Denerwuje mnie – powtórzył się Janis. – Jeśli pani pozwoli...

– Na razie nie – powiedziała Nox. – Słuchaj – podjęła – nie byliśmy ślepi pomimo tego Widma. Więc może nie wiem w szczegółach, co tam robiliście, ale zakładam dla twojego dobra, że był to, jak twierdzisz, przypadek.

Coś dużo tych przypadków, pomyślał z niesmakiem Walter, patrząc z widoczną niechęcią na niezbyt czystego handlarza. Madella westchnęła.

– Wiemy – dodała – że twój towarzysz z tego drugiego skokowca pobrał coś z Widma. Coś, czym zainteresowane jest Zjednoczenie. A wierz mi, nie chciałbyś stać się obiektem zainteresowania Zjednoczenia, panie...

– Fim – podrzucił usłużnie handlarz. Nox skrzywiła się.

– Panie Fim – dokończyła pogardliwie. – Ale z tego, co widzę, owym obiektem już się stałeś. Dlatego póki co pięknie proszę o informację, dokąd konkretnie, z podaniem koordynat, odleciał...

– Myrton Grunwald – podrzucił tym razem najemnik.

Mama Kość odwróciła się zaciekawiona, z głosu najemnika wyciekał jad. Drapieżnik, któremu umknęła ofiara, stwierdziła. Cóż, może to i dobrze. Będzie się lepiej starał.

– Niestety, nie wiem. – Tartus po raz kolejny wzruszył ramionami. – Pewnie bym powiedział, gdybym wiedział. Pan Grunwald i ja zajmujemy się jedynie szlachetną dystrybucją cennych, proteinowych porostów. Z tego, co się orientuję, zamierzał sprzedać część swojego towaru mojej skromnej osobie, a resztę upłynnić gdzieś w Ramieniu Perseusza. A może bliżej? Wspominał swojego czasu o dobrych układach ze Strażnikami. Jest całkiem prawdopodobne...

– Denerwuje mnie – tym razem głos Malkolma Janisa brzmiał niemal prosząco. – Bardzo mnie denerwuje.

Mnie także, pomyślał Dinge. Od chwili, kiedy zobaczył handlarza, zapałał do niego antypatią. Tartus Fim wyglądał na brudnego, może brudniejszego, niżby się wydawało.

– Dobrze – zgodziła się Mama Kość. – Może ujmijmy to w następujący sposób. Wasze przybycie nie było przypadkowe, Fim. Byliście świadkami tajnej operacji Zjednoczenia, która przestała być tajna na skutek kradzieży danych znajdujących się w posiadaniu tego tu Kontrolera. – Niedbale wskazała chudą dłonią w stronę Dinge’a. – W tej chwili zatem obaj – i skokowiec, który zniknął, i twój statek – znajdujecie się w kręgu podejrzeń.

– A niszczyciel? – zauważył spokojnie handlarz. – Też tu przybyli, nieprawdaż?

– Niszczyciel należy do floty Gatlarku. Takie statki wykonują standardowe kontrole systemowe. – Mama Kość skrzywiła się, strzał był celny. – W ich przypadkowe przybycie jestem skłonna uwierzyć. W wasze nie. Mamy zresztą informacje, które wskazują na mniejszą jednostkę. Taką jak skokowiec.

– Nic nie wiem, do ciężkiej Plagi! – wybuchł Tartus. – Nie obchodzą mnie tajne pierdoły i inne gówna! Co miałbym zrobić z jakąś zasraną technologią z Widma?! Sprzedać w kantynie?! Wsadzić sobie w dupę? Pytajcie Myrtona! On robi jakieś dziwaczne interesy! Handluje utrwalaczem! Przeleciał świadomy przez pieprzoną Głębię! Jest jak bomba zegarowa, która zaraz wysadzi to swoje latające pudło! Chcecie świra, który ugania się po wypalonych sektorach, to złapcie sobie tego idiotę, a mnie, do kurwy nędzy, zostawcie w spokoju!

– To z Głębią to prawda – odezwał się nieoczekiwanie Janis. – Dupek skoczył w ostatniej chwili. Nie mógł się wpiąć w stazę. Nie było czasu. Już po nim – zakończył z dziwną żałością w głosie.

– Tym bardziej chcę go jak najszybciej przesłuchać – zdecydowała Nox. – Ale na razie nie mam takiej możliwości. Ładownice rdzenia zostały już zamówione sondą, ale trudno powiedzieć, kiedy przybędą z TransLinii. Jesteśmy tu uziemieni tak, jak nasz drogi gość.

– Czy w takim razie – Malkolm Janis nachylił się nad wciąż czerwonym z oburzenia Tartusem Fimem – mogę z nim porozmawiać? W tak zwanym międzyczasie?

– Możesz – zgodziła się Mama Kość, patrząc z niekłamaną satysfakcją, jak oczy handlarza robią się nieco większe. – Ale bez trwałych uszkodzeń. Zabierz go razem z tym jego świństwem – dodała, wskazując stojącą na stole i odebraną Tartusowi starą puszkę. – Nie znoszę smrodu piwa.




Siódmego dnia podróży Kirke Bloom postanowiła przespać się z wampirem.

Statek Strażnika, „Ciemny Kryształ”, był – jak wskazywała sama jego nazwa – ciemny i przygnębiający. Bloom kilka razy widziała skokowce Straży, ale zawsze z daleka; były zupełnie czarne, nie licząc zwykle wygaszonych świateł pozycyjnych, i przez to w zasadzie niewidoczne na tle przestrzeni. Wnętrze statku Strażnika wyglądało jednak zupełnie inaczej, niż się spodziewała: wyjątkowo proste, niemal ascetyczne, z wariacjami na temat przygaszonej bieli, szarości i czerni. Nawet nakładki graficzne na holo czy konsolę nawigacyjną były czarno-białe.

Jakby tego mało, niemal wszystkie procesy zostały tu zautomatyzowane, i to tak bardzo, że Kirke zaczęła podejrzewać, że nie tylko ona jest tu pasażerem, ale i sam Strażnik. Czyżby Zakon Pustki złamał prawo i zamieszczał na swoich czołowych jednostkach niewykastrowaną SI?

Cóż, na pewno zezwalał na przewożenie niebezpiecznych, wymarłych zwierząt. Chwilę po przekroczeniu progu „Ciemnego Kryształu” Bloom usłyszała mrożący krew w żyłach dźwięk, przypominający pisk wymieszany z trzaskiem. Z początku pomyślała, że to jakiś upiorny efekt dźwiękowy towarzyszący otwieraniu hydraulicznych drzwi, ale zobaczyła, że Strażnik kuca i bierze na ręce jakieś podbiegające ku niemu, pokryte białym futrem i groźnie wyglądające stworzenie, które zaczęło wydawać podejrzany warkot.

– To Głód – wyjaśnił Strażnik. – Jeden z Jeźdźców Apokalipsy. Interesujesz się historią z czasów PEI? Jest tam takie podanie religijne... a Głód bardzo lubi jeść.

– Ludzi? – spytała, zastanawiając się, czy w przypadku ataku uda się jej obronić. Zwierzę nie wyglądało zbyt groźnie, ale gdyby skoczyło do gardła...

– Ma swoją karmę – uspokoił ją Strażnik. – To rzecz jasna hodozwierzę, czyli jednostka re-żywa, odtworzona na zamówienie. Zapewne jedyny w swoim wymarłym gatunku. Nie jest groźny, jeśli się go nie sprowokuje.

– Naprawdę? – spytała z powątpiewaniem. Tłuste zwierzę o wpadających w fiolet dziwnych oczach wyglądało niewinnie, ale była niemal pewna, że zauważyła pazury na każdej z czterech jego łap. – Jest trujący?

– Nie – zaprzeczył Strażnik, puszczając istotę na podłogę statku. – W czasach PEI koty były jednymi z bardziej popularnych zwierząt domowych. Chodź – dodał, kierując się do wewnątrz statku. – Pokażę ci twoją kwaterę.

Kajuta, którą jej zaprezentował, była pozbawiona wszelkich udogodnień. Nie licząc mikroskopijnej, prostej łazienki połączonej z natryskiem ciśnieniowym, Bloom dostrzegła kompleks równie prostych szafek i szuflad, prymitywną konsolę, służącą chyba tylko do kontaktu ze stazo-nawigacją, i pryczę, czy raczej leżankę. Mogła się tego spodziewać – „Ciemny Kryształ” stworzono z myślą o jednym tylko pasażerze, ale żeby nie było nawet prostego holowgłębienia z nerwokonektorem?

Jeśli dobrze założyła, większość czarnych statków powstała na bazie przerobionych dla potrzeb Strażników Granicy skokowców, a nawet najstarsze modele skokowców miały holowgłębienia w kajutach pasażerskich. Pierdolec, stwierdziła w duchu. Bez dostępu do Strumienia czy do systemów komputerowych, bez dostępu do wykastrowanej SI tej jednostki oraz możliwości kreowania programów i szansy na genowpięcie, dostanę pierdolca.

Na Tych, Którzy Odeszli, w co ja się wpakowałam?

Wampir patrzył na nią wyczekująco, więc wymruczała coś w rodzaju aprobaty i zaczęła układać swoje pakunki, zastanawiając się, czy powinna poinformować go o zmianie zdania i wysiąść na Purpurze.

– Na „Ciemnym Krysztale” obowiązują bardzo proste zasady. – Wzdrygnęła się, słysząc znienacka głos Strażnika. – Posiłki wydawane są w mesie dwa razy w cyklu dziennym. Bez mojej zgody nie dotykasz konsoli nawigacyjnej ani żadnej innej. System jest w pełni zautomatyzowany i reaguje tylko na moje polecenia. Jeśli jednak będziesz chciała, możesz pomóc mi w pracy. SN ma wolny fotel stazowy z dostępem do podstawowych funkcji związanych ze skanowaniem Przestrzeni.

– Masz tu jakieś rozrywki? – spytała. – Dostęp do Strumienia, gier, bibliotek danych... Nie wiem. Masz tu cokolwiek?

– W mesie jest komputer z opcją holo – odpowiedział po chwili wahania. – Chyba służy tym funkcjom. Kiedyś z niego korzystałem, kiedy czułem taką potrzebę.

– A teraz nie czujesz?

– Nie.

Robi się zabawnie, pomyślała Kirke. Widać Zakon Pustki kastruje swoich podopiecznych bardziej, niż kastruje się SI; ledwo powstrzymała się od uśmiechu. Cóż, skoro mam być tutaj tylko kilka... dni czy tygodni, wytrzymam. Ale kiedy dolecimy do Terminusa... spadam stąd szybciej niż Obcy pod koniec Wojny Kseno.

– A tak w ogóle – powiedziała, odwracając się i patrząc prosto w blade, niebieskie oczy – nie przedstawiłam się. Kirke Bloom. Miło cię poznać.

– Gam – odpowiedział po chwili, jakby przywołał to imię z pamięci. Kirke uniosła brwi.

– Gam i...?

– Tylko Gam. Nie mam już specyfikacji... – Urwał, szukając odpowiedniego słowa. – Nazwiska – poprawił, przechodząc na średniowieczną formę nazewniczą. – Wykasowano je ze Strumienia.

– Może być. – Wzruszyła ramionami. Wampir Gam. Gam Strażnik. Wszystko jedno. I tak nie zamierzała przebywać z nim dłużej, niż to konieczne, a tym bardziej lepiej go poznawać.

Zmieniła zdanie już trzeciego dnia.

Komputer w mesie, o którym mówił, był przestarzałym sprzętem wyciągniętym chyba z czasów PEI. Bloom rozpracowała jego kognitywną matrycę w przeciągu dwudziestu minut i ku swojemu rozczarowaniu stwierdziła, że nie był z niczym połączony. Więcej ciekawych opcji – o wiele lepszych od tego, co oferował przestarzały sprzęt Strażnika – miała na swoich płytkach pamięciowych i w Sercu. Tylko dlaczego, na Tych, Którzy Odeszli, zabrała jedynie zbiory danych bez możliwości wpięcia się w Strumień?! Błędnie założyła, że na każdym statku, stacji czy nawet w każdej planetarnej ubikacji jest konsola strumieniowa, nie uznała więc za konieczne taszczenia ze sobą akcesoriów peryferyjnych.

Do jasnej Plagi, w zasadzie i tak je obchodziła! Jako genohakerka potrafiła wpiąć się umiejscowionym w personalu nerwokonektorem wewnętrznym, a nie zewnętrznym, do konsoli strumieniowej i pomijając ją, od razu wejść w Strumień, pozbawiony nakładek graficznych, operatorów operacyjnych czy innego śmiecia, niezbędnego dla zwykłych użytkowników. Dla niej Strumień – tak jak i każdy system czy program – pozostawał czysty, był krainą światła i ciemności, zer i jedynek, kryptogramów i struktur, napięć i przepięć. A teraz została tego pozbawiona.

Teoretycznie miała co ze sobą zrobić. Nie istnieje program, którego nie można udoskonalić. Mogła eksperymentować z Ciotką i z własnym personalem, choć to drugie, biorąc pod uwagę, ile w nim już namieszała, nie wydawało się zbyt rozsądne. Mogła posegregować dane w Sercu. Mogła popracować nad zamrożonymi na płytkach programami, o ile uda się jej w nie wpiąć... komputer w mesie był na to zbyt prosty. Mogła... Ale nie miała ochoty.

Denerwował ją kot.

Głód, najwyraźniej zainteresowany nowym człowiekiem na statku, łaził za nią i patrzył z czymś w rodzaju ironicznej aprobaty. Odwzajemniała mu się tym samym, spoglądając w jego ślepia swoimi migdałowymi oczami. Jeśli się uparła, wygrywała ten dziwny pojedynek... albo tak jej się wydawało. Głód odwracał wtedy wzrok z taką miną, jakby uważał ją za skończoną idiotkę, i ostentacyjnie odchodził – nie za szybko, by pokazać, w jakim poważaniu ma jej arogancję.

Raz podszedł do niej znienacka, kiedy akurat siedziała w mesie, usiłując pokrzepić się termokubkiem kawy, i wykonał taki ruch, jakby chciał na nią wskoczyć. Wrzasnęła i oblała się kawą, a Głód wydał tylko owe zagadkowe, trzeszczące dźwięki i zerkając na nią z niesmakiem, wyszedł z mesy. Od tej pory tym bardziej próbowała go unikać.

Gam był jeszcze gorszy niż kot.

Podczas gdy Głód wykazywał jakie takie zainteresowanie jej osobą, Strażnik – jakby wbrew deklaracji o potrzebie towarzystwa na statku – zdawał się jej unikać. Widywała go co prawda w mesie o ustalonych porach posiłków. Jadł wtedy niewiele i oszczędnie, mieszając zwykłe potrawy z proteinowcami, jak nazywano specjalistyczne batony i suchary białkowe, popijał zalecany przez Zjednoczenie fluid i prowadził z nią nudne aż do bólu konwersacje, często urwane w połowie, gdy wzywała go wykastrowana SI statku, nazywana przez niego Matką, co już samo w sobie wydawało się nawet zabawne. Przesiadywał też oczywiście w SN, ale tam wydawał się zupełnie pochłonięty pracą, prowadził ciche konwersacje z SI i podprogramami „Ciemnego Kryształu”, dotykał szczupłymi palcami konsoli i klawiatur, analizując czarno-białe holo skrawków Próżni. I to było wszystko. Przez niewielkie korytarze statku przemykał niczym duch, w wolnych chwilach zamykając się w niedostępnej kajucie kapitańskiej. Można było dostać szału, tym bardziej, że lecieli powoli – „Ciemny Kryształ” był jednostką zdolną do silnych przyspieszeń, ale nie to stanowiło jego cel; do skanowania pozagalaktycznej przestrzeni w obawie przed mitycznym Powrotem Obcych spoza Granicy Galaktycznej nie trzeba było nadmiernych prędkości. Strażnicy nie obawiali się jedynie niedobitków Maszyn – one, według legend z czasów końca Wojny Maszynowej, zostały całkowicie unicestwione przez swych twórców.

Kirke z nudów i narastającej frustracji zaczęła analizować trasę, którą mieli pokonać. Kiedy Gam pozwolił jej skorzystać z podstawowych programów konsoli nawigacyjnej (co prawda bez dostępu do wyższych funkcji), zaczęła wyświetlać fragmenty Wypalonej Galaktyki w denerwującym, czarno-białym holo. Na razie wciąż tkwili w systemie Gatlark, był to bądź co bądź system graniczny, z którego skraju można było dobrze obserwować pozagalaktyczną Pustkę. Z tego, co mówił Strażnik, pamiętała, że czekają ich jeszcze dwa skoki głębinowe na Granicy, choć wykonane dopiero daleko za Ramieniem Łabędzia, w którym aktualnie się znajdowali. Ale gdzie mieli lecieć najpierw? Gdzieś w obrzeże Messiera 79? Ta gromada kulista w gwiazdozbiorze Zająca była oddalona od Jądra o około sześćdziesiąt tysięcy lat świetlnych. Za daleko, stwierdziła, i nawet nie w tę stronę, co trzeba. W każdym razie dopiero po przeskanowaniu granicy mieli rozpocząć lot na Terminusa, w głąb Wypalonej Galaktyki, do systemu leżącego pomiędzy Ramieniem Łabędzia i Perseusza.

Nigdy nie była zbyt dobra z astrolokacji, ale wyliczyła, że nawet jeśli „Ciemny Kryształ” może skoczyć na raz piętnaście lat świetlnych, czyli około cztery i sześć dziesiątych parseka (co wydawało jej się mało prawdopodobne), to aby minąć jedno z Ramion i znaleźć się między nimi, i tak potrzeba im było o wiele więcej niż kilka skoków. Czy rdzeń statku miał aż taką ładowność energetyczną? A może zahaczą o stacje z ładownicami?

A jeśli Strażnik kłamał?

Niekoniecznie, uznała. Pewnie jest tu gdzieś robacza dziura głębinowa, mogąca skrócić ich podróż do góra trzech, czterech skoków. I istotnie – w okolicy była jedna, o średniej stabilności, oznaczona numerem 5566 i romantyczną nazwą Przedpokój Kurtyzany, podobno mocno nadwyrężona w trakcie Wojny Maszynowej. Czyżby odpalono w niej Broń?

Tak czy owak, jeśli już Strażnik uparł się, by lecieć w tak oddalony sektor jak obszar konstelacji Zająca, to musiał wiedzieć, że nie czeka ich mały spacerek. System Gatlark był graniczny, ale nie aż tak graniczny. A może jednak? Trzeba się było uczyć geografii galaktycznej, a nie komputerowych pierdół, uznała.

Zrezygnowana zaczęła analizować trasę po raz kolejny i nagle zauważyła cienką kreskę planowanego przelotu w kierunku gromady NGC 1624. A jednak! Gromada tkwiła w gwiazdozbiorze Perseusza, ale leżała też na granicy Ramienia Zewnętrznego, czyli Łabędzia. Tylko w który sektor? Ten z gwiazdą typu widmowego z silnym polem magnetycznym? Coś tam pamiętała... czy to nie gdzieś tam ludzkość skopała koncertowo dupę armadzie Maszyn? Usłużny komputer zaraz wyświetlił informację historyczną na temat NGC 1624 i spektakularnej bitwy, która rozegrała się w należącej do niej niebieskiej mgławicy emisyjnej H II Sharpless 2-212.

Wyjątkowo wnerwiająca mgławica, uznała Bloom. Kupa pyłu i siarki, sąsiedztwo jonizujących wodór gwiazd wielkich jak łeb tego plagowego kota. Ciekawe, jak długo wytrzyma pole magnetyczne. Oby to potrwało krótko. Dolecą w każdym razie na totalne galaktyczne zadupie, zeskanują obszar pozagalaktyczny i wykonają pierwszy z serii skoków powrotnych. Taką miała przynajmniej nadzieję.

Nie zmieniało to faktu, że nudziła się potwornie. Więc w końcu zaczęła myśleć o Gamie.

Kirke nie była zainteresowana celibatem. Uznała, że Strażnik jest przystojny – choć może nieco za blady i zbyt chudy, prawie jak Blady Król z tych upiornych baśni dla dzieci, ale pociągający. Długie czarne włosy, ostre rysy... skoro potrzebował towarzystwa, to dlaczego nie. Ona na pewno go potrzebowała. Odseparowana od Strumienia, wałęsająca się po białych korytarzykach skokowca czuła, że jeśli coś się nie stanie, to wybuchnie jak supernowa.

Doprowadziła się do porządku i przejrzała modyfikowalne stroje. Część przeprogramowała na bardziej kuse i odsłaniające więcej niż zwykle, część pozostawiła bez zmian. Poeksperymentowała z personalem i zmieniła nieco ciepłotę twarzy, pozwalając, by na policzkach pojawiły się lekkie rumieńce, a skóra stała się bardziej lśniąca i miękka. Zakropliła swoje migdałowe oczy ekstraktem nawilżającym i lekko przeprogramowała makijaż. A potem zaczęła zaloty.

Siadała bliżej niego w mesie. Próbowała go dotykać – lekkie, niewinne gesty. Przyjęła kilka póz, sugerowanych przez Ciotkę podłączoną do podstawowej wersji PsychoCyfra. I ku rozpaczy stwierdziła, że nic się nie zmienia.

Gam przesiadywał w SN, ślęcząc nad tablicami nadmatematycznymi, prowadził techniczne dyskusje z Matką, zatwierdzał skanowania i doprowadzał ją do szału. Może miał inne preferencje? Gdyby na statku był genotransformator, mogłaby coś ze sobą zrobić, ryzykując wprawdzie komplikacje i odsiadkę... nie, bez przesady. Wiedziała świetnie, że każda, nawet najlżejsza zmiana w genach pozostawia ślad także po jej usunięciu, nie mówiąc już o komplikacjach z personalem. Nie zamierzała zmienić się w Elohim.

Ślepy był czy co? A może, podobnie jak Galaktyka, został wypalony? Zapomniał, co i jak? Cóż, jeśli myślał, że ona zrobi wszystko za niego...

Siódmego dnia zdecydowała, że zrobi. Nie zamierzała nadal się męczyć. Gdyby wpięła się w Strumień, wszystko by odeszło, ale na to się nie zanosiło. Nie była do tego przyzwyczajona. I nie chciała być. Leżąc w swojej kajucie i prawie przysypiając, postanowiła, że ósmego dnia przyjdzie do mesy, usiądzie mu na kolanach, a jeśli nie zareaguje...

Ale Gam przyszedł pierwszy. Nocą, gdy spała już głęboko na swojej leżance, przyszedł i położył się obok. Był cudownie lekki, miękki i ciepły. Kirke uśmiechnęła się w półśnie i wyciągnęła ramiona, pragnąc go objąć.

– Gam... – wyszeptała, a Strażnik zamruczał. A Bloom otworzyła oczy i widząc, kto na niej leży, zaczęła wrzeszczeć.





Struktura organizacyjna na jednostkach stricte wojskowych będzie ustalana indywidualnie, w zależności od potrzeb kapitana danej jednostki. Przyjmuje się wszakże, że struktura ta, wywodząca się z czasów Ery Imperialnej, ma pewną styczną, a jest nią podział obowiązków zależny od wykonywanej funkcji. Na statkach Kontroli Zjednoczenia owa funkcja powinna zatem wspierać podległość zależną od stopnia. W ten sposób, oddalając się od przestarzałych struktur, w istocie pozostajemy w ich obrębie.


fragment opracowania Struktura organizacyjna jednostek kosmicznych, materiały edukacyjne Kontroli Zjednoczenia, rozdział osiemnasty





Co ci mówiłem?! – krzyknął na nią Myrton Grunwald, podbiegając i kładąc Pin na fotelu drugiego pilota. Obok, na fotelu stazowym ustawionym w pozycji leżącej, tkwił zestazowany doktor Jones; najwidoczniej sprawa mechanika była już załatwiona. – Wpinaj się, ale już!

– Leci za nami jeden z tych myśliwców! – krzyknęła. Czy on niczego nie rozumie? Nie potrafi pojąć, że zginą?

– Zajmę się nim! – Grunwald uruchomił stazę Pinsleep. Hakl oderwała wzrok od kapitana, skupiając się na konsoli. Pociągnęła za uchwyt sterowniczy, wymykając się zawiłym elipsom okrążającego ich myśliwca. Nagle, gdy w ostatniej chwili uniknęła wpadnięcia na tor kolizyjny, Grunwald nacisnął przycisk pochylający fotel stazowy, na którym siedziała. Ledwo zauważyła, że wprowadza jej Białą Pleśń.

Spojrzała na niego, milcząc. Co miała mu powiedzieć, do ciężkiej Plagi?! Że sam nie zdąży się wpiąć przed skokiem? Czego od niej chciał? Żeby mu zaufała?!

Wiedziała, czym kończy się zaufanie.

– Zdążę – obiecał. Może wtedy zdecydowała się poddać. Biała Pleśń zalała ją i zatopiła. Przyjęła to bez oporu, jakby naprawdę uwierzyła, że może mu zaufać.

Ale Hakl pamiętała, co oznacza taka wiara. I co po niej zostaje.




– Przesrane – wyszeptał pierwszy pilot niszczyciela „Harmider”, Leonid Bukowski. Erin Hakl, siedząca na fotelu drugiego pilota, nie odpowiedziała. Po pierwsze, wciąż tępo wpatrywała się w holo konsoli nawigacyjnej, ukazujące transportowce zbuntowanego układu Gliese 251 uciekające w stronę granicy NGC 2392 – Mgławicy Eskimosa, leżącej nieopodal wypalonych sektorów Ramienia Oriona. Po drugie, starała się przetrawić absurdalny rozkaz wypowiedziany przed dwiema minutami przez Bata Toccatę, psychopatycznego kapitana „Harmidra”.

Mogła się tego spodziewać. Nie znosiła gwiazdozbioru Bliźniąt i tkwiącej w sercu mgławicy gwiazdy macierzystej HD 59088, emitującej promieniowanie, które najprawdopodobniej zmieniło mózg kapitana – jak i całej załogi – w rozbełtaną papkę.

– Po prostu buntownicy nie chcą siedzieć w wypalonych sektorach Oriona – ględził wciąż Leonid. – Ta cała wizja zasiedlania pobliskich obszarów Terry kupy się nie trzyma. Tam wszystko jest wypalone Bronią.

– Gliese 251 znajduje się osiemnaście lat świetlnych od Terry. Zniszczenia obejmują około piętnastu lat świetlnych od Układu Słonecznego – wyrecytowała głucho Hakl. – Ten obszar jest w miarę czysty.

– Gówno tam, czysty – wybełkotał Bukowski. – Jest napromieniowany.

– Mamy rozkazy – zaprotestowała, ale wiedziała już, co powie pierwszy pilot. Konsola nawigacyjna mrugała ku nim wesołym światełkiem zsynchronizowanej z pilotażem zbrojeniówki. Zostało półtorej minuty do zasięgu.

– Plaga mi wisi, że to kryminaliści – wyrecytował tak, jak się spodziewała. – Nie będę strzelał.

– Dostaliśmy rozkazy – powtórzyła martwo, patrząc na coraz bardziej wyraźną sygnaturę i kształt transportów. Konwój nie był przesadnie wielki: raptem trzy transportowce i dwie fregaty w towarzystwie kilku niewielkich skokowców, przemykających przy cielskach większych statków niczym uporczywe muchy. Zaczęli już ku nim nadawać, ale kanał został odgórnie zablokowany. Rozkaz Toccaty? Możliwe. Nie byli tu od gadania.

– Nie zrobię tego – stwierdził coraz bardziej histerycznym szeptem Bukowski. – Pieprzę.

– Wywalą cię – oznajmiła. Obraz transmitowany przez holo powiększył się na pół ekranu, a wykastrowana SI zaczęła wyznaczać najbardziej skuteczne cele dla szperaczy – niewielkich, szybkich rakietek, będących na wyposażeniu niszczyciela. A potem małe, wyrysowane w holo kółeczka zaczęły migać na czerwono, zapisując cele w pamięci komputera.

Erin odwróciła się na moment od konsoli i spojrzała poza SN, na pokład główny, jakby szukała potwierdzenia. Dookoła kręcił się personel, ale nikt nie patrzył na wyświetlany obraz i neoszybę statku, za którą rozpościerało się halo mgławicy. Zanurzyli się w niej niczym w kolorowej tęczy, przerzucając więcej mocy rdzenia do pól magnetycznych. Mgławica Eskimosa nie należała do zbyt inwazyjnych, ale nie należało jej lekceważyć. Jej pulsujące serce HD 59088 wyglądało pięknie, ale nie na tyle atrakcyjnie, by zapomnieć, co może zrobić z kadłubem statku.

Bata Toccaty – tłustego kapitana o czarnej skórze i błyszczących białkach oczu z ciemnymi punkcikami źrenic – nie było na pokładzie. Siedział w swojej kajucie, zapewne podjadając dostarczony mu przez stewarda posiłek. Pora obiadowa już dawno przeminęła, ale Toccata lubił jeść. Tak zginą tamci, uświadomiła sobie nagle Hakl. Pomiędzy jednym a drugim kęsem wściekłego wieprza w kapitańskiej czapce.

Pamiętała dzień, w którym przeszła ostatnie szkolenia i zdała testy. Pamiętała swoją radość z przydziału. Tajne operacje, Jednostki Specjalne Kontroli Zjednoczenia. Godzinami potrafiła wpatrywać się w mundur z wyszytym JSKZ i symbolami gwiazdek. Nie popełniłam błędu, pomyślała wtedy. Nie mieli racji, a ja się nie myliłam. Pragnęła zabrać wzmocniony nitkami stali dyplom i dostarczyć go do sierocińca na ojczystej Persei, orbitującej wokół żółtego karła, leżącej raptem trzydzieści siedem lat świetlnych od Terry w układzie Theta Persei. Wyobrażała sobie, jak idzie po wypastowanej podłodze Domu Opieki i naciska klamkę drzwi dyrektor Dox, a potem nachyla się i wciska dokument w usta tej starej, kościstej baby, powtarzając: „Do niczego nie dojdziesz, Hakl”, „Nie potrafisz się opanować, Hakl”, „Jesteś do niczego, Hakl”. Byłoby to piękne i warte każdego wyrzeczenia w Akademii Kontroli.

A potem zobaczyła swojego kapitana i zrozumiała, że marzenia są zdecydowanie czymś innym niż rzeczywistość.

– Strzelać bez rozkazu – usłyszała teraz. Głos Toccaty, nadawany przez interkom konsoli, był nieco niewyraźny; zapewne kapitan przełykał kolejny smaczny kąsek. – Nie chcę, by nawet pył tam został.

Oczywiście musiał nam wydać taki rozkaz, pomyślała Hakl. Zbrojeniówka siedzi i patrzy. Sukinsyn nas sprawdza: mnie i Leonida. Kolejny test? Może ci tam to drony? Na Tych, Którzy Odeszli, niech to będą drony! Nigdy o nic nie prosiłam, pomyślała. Proszę teraz.

Ale nie były to drony i świetnie o tym wiedziała. SI podawała coraz więcej szczegółów, łącznie z prawdopodobnym rozdysponowaniem energii rdzenia uciekających przed nimi jednostek, które z każdą chwilą coraz bardziej się rozpraszały.

– Nie będę strzelał – poinformował Bukowski, puszczając uchwyt pilotażowy sprzężony ze zbrojeniówką.

– Leo – wysyczała Erin – nie wygłupiaj się... Zostało dwadzieścia sekund!

– Nie.

– Niech cię Plaga, Bukowski! – Hakl także oderwała ręce od uchwytu i w tym samym momencie usłyszeli głos Baty.

– Piloci – odezwał się z pozoru niedbale i Erin była prawie pewna, że usłyszała siarczyste mlaśnięcie – otrzymaliście rozkaz zestrzelenia wrogiej jednostki. Wykonać.

– Odmawiam. – Leonid był blady jak papier, ale ku przerażeniu Hakl wstał od swojego stanowiska. – Nie będę strzelał do jednostek cywilnych.

– Po pierwsze – zaczął Toccata – otrzymaliście rozkaz. Po drugie, kapitan nie ma obowiązku tłumaczenia rozkazów. Po trzecie, zrobię wam przysługę i wytłumaczę, że widziane przez was na ekranie jednostki układu Gliese 251 są jednostkami wojskowymi. To, co widzicie, to przemyślany kamuflaż. Na pokładzie transportowców znajduje się piechota desantowa. Ketman?

– Skokowce zaczynają przerzucać energię rdzeni do systemów obronnych – poinformował siedzący w Sercu niszczyciela komputerowiec. – Co do transportowców, nie mam pewności, czy...

– Wystarczy, Ketman – znienacka stężały, twardy głos Baty urwał wywody z Serca. – To powinno wam wystarczyć, piloci. Otrzymaliście stosowne przeszkolenie wojskowe. Mierzcie w transportowce. Skokowcami zajmą się myśliwce. Strzelać bez rozkazu.

Świetnie, pomyślała Hakl. Toccata mógł sobie wydawać rozkazy, ale Leonid już ich nie słuchał. Bukowski oderwał się od fotela pierwszego pilota po pierwszych słowach kapitana. Odwracając się, dostrzegła tylko jego oddalające się plecy: zmierzał zapewne do kajut oficerskich. Przełknęła ślinę.

Została sama z tym szajsem.

– Hakl – głos Baty brzmiał niemal przyjacielsko, ale słyszała, że przestał już jeść. Żarty się skończyły. – Czy odmawiasz wykonania rozkazu?

– Ja... – zaczęła, ale nie dał jej skończyć.

– Na okręcie takim jak „Harmider” – podjął – wymagam nie tylko wykonywania rozkazów. Wymagam zaufania. Zaufania do swojego dowódcy. Czy po moich słowach masz jakieś wątpliwości, Hakl?

Przymknęła oczy. A kiedy je otworzyła, widziała lecące ku nim skokowce i rozpaczliwie próbujące przyspieszyć transportowce. SI raportowała, że mają zbyt mało energii na skok głębinowy. Nie uciekną, pomyślała z rozpaczą. A ja jestem żołnierzem, albo przynajmniej staram się nim być. Żołnierz zaś wykonuje rozkazy.

– Nie mam, panie kapitanie – powiedziała i nacisnęła przycisk. Na holo pokazały się radosne kreseczki lecących rakiet. Mogła już puścić guzik spustowy: to był test wierności, teraz już to widziała. Tuż po wystrzale do sprawy wzięła się zbrojeniówka. Ona miała zająć się manewrami, razem z przybyłą na miejsce Leonida Susie Winter. Szczupła, uśmiechnięta dziewczyna puściła do niej oko.

– Niezłe jaja, co? – zachichotała, łapiąc za uchwyt Bukowskiego. – Nie ma to tamto. Jedziemy.

I pojechali.

Jakieś piętnaście minut później, gdy po transportowcach i skokowcach zostały tylko z wolna lewitujące wraki, Hakl została wezwana do kapitańskiej kajuty. Wstała z fotela, mając wciąż przed oczami poszarpane kawały statków i maleńkie, niby porcelanowe figurki tańczące w próżni. Holo wyświetlało ciała zabitych jako niewielkie kropki, drobnicę na tle przestworu, ale czujne oko mogło dostrzec więcej przez neoszybę.

– Stary wzywa na dywanik? – zagadnęła ją Susie, ale Erin nie zareagowała. Ruszyła do przodu jak automat. Zastępczyni pierwszego pilota wzruszyła ramionami i nachyliła się nad konsolą nawigacyjną.

„Harmider” był okrętem nie tyle wypieszczonym, co eleganckim. Podłogi korytarzy wyłożono dywanami, a przy ścianach poustawiano kwiaty w przymocowanych donicach, nad którymi powieszono obrazy pochodzące z ojczystych planet personelu oficerskiego. Gdzieś tam znajdowało się piękne, spokojne ujęcie Persei – planety srebrnych wzgórz. Ciekawe, gdzie wisi obraz Bukowskiego, przeszło przez myśl Erin. I kiedy go zdejmą.

Po około trzydziestu krokach zatrzymała się przed prostymi, hydraulicznymi drzwiami i nacisnęła dzwonek. Stanęła w postawie zasadniczej. Po dziesięciu sekundach drzwi wsunęły się w sufit niemal bezszelestnie i druga pilot „Harmidra” przeszła przez próg.

W kajucie kapitańskiej Toccaty była tylko raz, w trakcie proszonego obiadu „na powitanie”. Pragnąc stworzyć poczucie rodzinnej, przyjemnej atmosfery, kapitan czasem wyręczał stewarda w podawaniu posiłków, zresztą wyjątkowo udanych. Teraz siedział za swoim komputerowym biurkiem, wyposażonym w pełen podgląd sektorów statku, i przeglądał jakieś dokumenty, wyciągnięte z leżącej na blacie teczki. To był wydruk, nie zwykłe holo czy płaskofilmy puszczane przez rzutnik – musiał wyciągnąć tak zwany „dokument na prawdziwym papierze”. Tuż obok migotało holo jakichś rozkazów, zapewne ze Zjednoczenia. Widziała je jak przez mgłę.

– Spocznij – powiedział. – Przeglądałem twoje papiery, Hakl. Chcesz się czegoś napić?

Pytanie ją zaskoczyło i z początku pokręciła głową, by nagle, dziwiąc się sama sobie, powiedzieć:

– Byłabym wdzięczna, panie kapitanie.

– Oczywiście. – Bata odłożył dokumenty i wstał od biurka. Podszedł do wpuszczonego w ścianę barku, stanowiącego część całego kompleksu sprytnie zaprojektowanej meblościanki. – Zasłużyłaś. To twój pierwszy raz, co? Nie mówię, rzecz jasna, o alkoholu.

– Tak, panie kapitanie.

Nalał jej kieliszek przezroczystego płynu wyglądającego jak zwykła woda. Zaczekała, aż sam się napije, i wlała to coś do gardła. Poczuła, jak do przełyku dostaje się płynny ogień. Kaszlnęła, ledwo powstrzymując się od łez.

– Spirytus – wyjaśnił Toccata. – Zaraz ci przejdzie.

Kiwnęła głową.

– Jeszcze? – spytał, ale widząc, że wciąż dochodzi do siebie, z zadowoleniem zaczął okrążać biurko, by stanąć nieco bliżej. Z tej odległości widziała, jak bardzo jest tłusty. W powietrzu między nimi unosił się lekki zapaszek kwaśnego potu. – Jestem z ciebie zadowolony, Hakl – oznajmił. – Stanęłaś na wysokości zadania.

– Dziękuję, panie kapitanie.

– Nie musisz dziękować. – Machnął niedbale ręką. – Jeśli mówię ci, że jestem, to jestem. A co do twoich papierów, wyglądają naprawdę dobrze. Wspaniałe wyniki w AK, rewelacyjne osiągi na symulatorach. Przechodziłaś szkolenie u Astry Karmoken?

– Tak, panie kapitanie.

– To prawdziwa średniowieczna sucz – zachichotał, wyraźnie z siebie zadowolony. Jego białka zdawały się świecić. Czyżby był pijany? Dopiero co wypity spirytus uspokajał, ale i pozwalał spojrzeć na wszystko dziwnie trzeźwo. Chyba rzeczywiście jest drinknięty, uznała. Nie bardzo, ale na lekkim rauszu. Co to mnie zresztą...

– Tak ją nazywaliśmy – kontynuował Toccata. – Burą suczą. Dawała nam nieźle w kość w Akademii. Krążyły o niej plotki, że załatwiła sobie nielegalne wspomaganie cybernetyczne u Stripsów. Wyobrażasz sobie? W każdym razie to była wyjątkowo nieprzyjemna, sucha baba, ale świetny fachowiec. Kiedy dowiedziałem się, że to ona wypisała rekomendację, przyjąłem cię bez wahania. – Urwał, czekając na uśmiech ze strony Hakl, ale potrafiła się tylko skrzywić. Najwidoczniej wziął ów grymas za szczery, bo podjął: – Nie to, co tego dupka Bukowskiego. Czeka go sąd, zdajesz sobie z tego sprawę. Może nic mu nie zrobią, takie wypadki już się zdarzały, ale daleko już nie zajdzie. Jego karierę możemy uznać za skończoną.

– Uważał, że na pokładzie transportowców są cywile – zaczęła, ale Bata zamachał ręką. Zamknęła usta.

– On nie jest od uważania – uznał. – Na „Harmidrze” ja ustalam reguły. Jesteśmy w Jednostkach Specjalnych Kontroli Zjednoczenia, do Plagi ciężkiej! Mamy swoje zobowiązania! – ryknął prawie i jakby orientując się, że nieco przesadził, ponownie zamachał niedbale ręką. – Ten układ, ten Gliese coś tam... – kontynuował spokojniejszym tonem – jest jednym z układów karnych. Jak wiesz, Kontrola Zjednoczenia, a i sam Błękit zdają sobie świetnie sprawę z wyjątkowo ograniczonej liczby sterraformowanych światów w Wypalonej Galaktyce. Większość jest bezpowrotnie zniszczona. Całe obszary niezdatne do zamieszkania; kiedyś nazywano to nawet nie Wypaleniem, a Spustoszeniem. Całkiem trafnie... – Bata czknął, w powietrzu uniósł się zapach migdałów. – Inne dostępne światy są martwe i jałowe – wyjaśnił. – Nikt nie będzie ich już terraformował. Tę technologię posiadało tylko Stare Imperium, a Maszyny potrafiły znacznie skrócić czas jej stosowania. To zapomniana technika, dopiero próbująca się odrodzić. Mikroskopijna część układów została wszakże świetnie zachowana i to na nich żyje dziś ludzkość. Na światach zapomnianych w czasie wojny przez Maszyny.

Erin kiwnęła głową. Ale Toccata dopiero się rozkręcał. Odruchowo zerknęła na otwarty barek: jeden spirytus to było zdecydowanie za mało. Lecz Bata już tam podchodził, wciąż perorując. Nie zaproponował jej jednak kieliszka.

– Wracając do sprawy – podjął, nalewając sobie czegoś do kwadratowej szklanki stojącej na biurku – istnieje jeszcze jeden rodzaj światów. Światy, które dziwnym trafem w wojennej zawierusze nie zostały zniszczone do końca. Da się tam żyć albo przechodząc genotransformację, albo utrzymując swoją ludzką strukturę genową... choć jest tam dość ciężko. Gliese 251 jest jednym z takich światów. Na granicy najpotężniejszego Spustoszenia, jakie zna ludzkość. W Układzie Słonecznym Broń została użyta po raz pierwszy i wypaliła jakieś piętnaście lat świetlnych w jego obrębie... ale o tym oczywiście wiesz. Uczyli was tego w AK, co? – Łyknął ze szklanicy, na moment przymykając oczy. – Na pewno tak. Musisz zrozumieć, Hakl, że do takich układów nie wysyła się byle kogo – kontynuował, z żałością patrząc w puste szkło. – Są jednak szanse, by z czasem w pełni przeterraformować tę planetę. Za, powiedzmy, kilkaset lat. I ktoś musi się tym zająć. Zsyła się tam na razie kryminalistów. A dopilnowaniem, by tak pozostało, zajmujemy się natomiast my.

– Kryminaliści? – spytała, starając się, by jej głos brzmiał w miarę normalnie.

Toccata wzruszył ramionami.

– A Plaga z nimi. To złodzieje, mordercy i ci najgorsi. Tych jest najwięcej. Wrogowie przeciwstawiający się ładowi, który oferuje triumwirat Zjednoczenia. – Bata ponownie ruszył do barku i nalał sobie jeszcze odrobinę. Przez moment patrzył na brązowawy, słodki płyn uwięziony w kwadratowym szkle. – Polityczni terroryści przeciwstawiający się ideałom trzech Obrębów Wypalonej Galaktyki – szepnął już nie do niej, a do siebie. – Wydaleni z Obrębu Ligi, Federacji i Państwa.

– Ale wojsko... – wydukała. – Piechota desantowa... powiedział pan, że musimy panu zaufać... transporty wojskowe...

– Zaufanie do kapitana opiera się na zaufaniu nie do przekazywanych przez niego informacji, lecz do słuszności jego decyzji – odparował Toccata, przechylając szklankę. – Gliese i armia? Piechota? Nie bądź naiwna, Hakl. Z czego mieliby ją uformować? Z bandy wyrzutków? A laserowe karabinki sklecić sobie z patyków? Jesteś świetnym żołnierzem, ale każdy żołnierz potrzebuje czasem dobrotliwego pchnięcia we właściwym kierunku. Mówię ci to, bo cię lubię – dodał, niezmiernie z siebie zadowolony. – Możesz być pewna, że postaram się, aby twoja kariera...

Urwał, widząc, że Erin zmierza szybkim krokiem do barku.

– No dobrze – dodał dobrotliwie. – Wyjątkowo obsłuż się sama. Ale nie to, moja droga! To skopiowany terrański Moët! Unikat! Szampan! To się otwiera tylko przy specjalnych okazjach!

– To bardzo specjalna okazja – stwierdziła Erin, łapiąc za dużą, ciężką butelkę. – Okazja wręcz wyjątkowa, ty tłusty, zapijaczony skurwysynie.

Zamachnęła się z całej siły i uderzyła kapitana szampanem w rozdziawioną w zdziwieniu szczękę. Toccata nie zdążył się osłonić i przewrócił na biurko. Kaszlnął głucho, plunął obficie krwią na wyświetlane dane i ujęcia z „Harmidra”.

– Haaak...llll... – wyjęczał. Usiłował się podnieść. – Nheee moszszsz...

– Ależ mogę – zaprzeczyła, ściągając go z biurka i rzucając nim o podłogę kajuty. Zawsze była świetna w sparringach i uzyskiwała rewelacyjne wyniki w zmodernizowanych sztukach walki. Toccata ważył, jak oceniła na oko, około stu trzydziestu kilogramów, ale nikt nie mówił, że będzie lekko. – Nie będę mogła dopiero wtedy, kiedy się zmęczę – dodała, patrząc w wytrzeszczone z przerażenia oczy kapitana.

Zmęczyła się dużo później niż on. A potem Bata napisał jej piękną pożegnalną laurkę.




Jeśli istniało Piekło, to był to jego przedsionek.

W obszarze sektora 32C roiło się od asteroid. Kamienne i węgliste bloki przelatywały, uderzając o siebie niczym gigantyczne bilardowe kule: martwe odłamy planet i księżyców, uwięzione w wiecznej karuzeli niby w kosmicznym cyklonie, poddane działaniu zapomnianej przez czas i ludzi Broni, potrafiącej nie tylko rozpalić supernową, ale i rozedrzeć samą trójwymiarową przestrzeń. Tuż obok gnały meteoryty; wokół własnej osi kręciły się chondryty i achondryty, wybuchały pallasyty i gruboziarniste oktaedryty, a wciąż rozgrzane od uderzeń tektyty wyglądały niczym gasnące iskry. W otchłani sektora otwierały się i zatapiały w nicość niewielkie czarne dziury, tężały fragmenty siarczanych mgławic i pyłów – wszystko ściśnięte na wielkim, choć śmiesznym w porównaniu z ogromem Galaktyki obszarze.

Przylatujące tu statki ginęły, wpadając w lej przyspieszeń, przeciążeń i grawitacyjnych tuneli, miażdżone przez olbrzymie bloki kosmicznych skał. Nieliczne jednostki, potrafiące się odnaleźć w tym ruchomym labiryncie, mogły liczyć na przychylność rezydującej tu Floty Zero Stripsów, która udowadniała, że zasługuje na miano prawdziwych następców Maszyn – równie silna i przemyślna jak one.

Kiedy Erin Hakl została wskrzeszona, a jej fotel stazowy ustawił się w pozycji pionowej, nie mogła uwierzyć, że „Wstążka” jeszcze istnieje. Pamiętała atak, szaleńcze zachowanie Myrtona i odliczający nieubłaganie licznik. Pamiętała przerażenie i dziwną rezygnację, gdy wreszcie pozwoliła kapitanowi na podanie jej Białej Pleśni. Pamiętała gasnące w niej wspomnienie. A potem, po chwili wieczności, otworzyła oczy i stwierdziła, że znajdują się na granicy piekła.

Alarmy „Wstążki” wyły jak opętane, monitory konsoli nawigacyjnej i holo wyświetlały raporty. Prawa burta poważnie uszkodzona, utracona sterowność automatyczna, rozdarcie kadłuba. Rozdarcie kadłuba?! Usłużne holo wyświetliło fragment luków magazynowych z zaznaczonym na czerwono obszarem. Erin rzuciła się do klawiatury i wpisała polecenia odcięcia części pokładu dolnego, zatrzasnęła hydrauliczne przejścia. Żegnajcie, porosty z Brunatnej Elsie... wszystko musiało spłonąć albo wylecieć w przestrzeń. Ogień powstrzymała niemal w ostatniej chwili – jeszcze moment i przedarłby się na pokład środkowy.

Co jeszcze... uszkodzone antygrawitony?! Jak teraz skoczą? Jak zwalczą przeciążenia? Cóż, nie skoczą i nie zwalczą. Będzie musiała zdać się na pilotowanie ręczne i Monsieura, który wyjdzie na zewnątrz i spróbuje naprawić to, co zostało. O ile wyjdzie. Nie miał jakiegoś wypadku? Harpago wpiął go do stazy po urazie głowy!

Plaga, Plaga, Plaga!

Nie miała czasu, by myśleć. Krzyknęła, złapała za uchwyty sterownicze i skręciła „Wstążką” w lewo, by nie zderzyć się z lecącą w ich kierunku asteroidą wielkości połowy stacji orbitalnej. Statek zareagował ciężko, wpadając w przyciąganie kamiennego bloku, ale oderwała go, by ujrzeć nagle przed sobą mozaikę zderzających się i kruszących skał, palące pasma gazów i trzaskających piorunów. Pioruny? Elektryczność? Skąd tu wyładowania energetyczne?!

Broń.

Plaga, wiruję na granicy jakiegoś wypalonego Bronią sektora! Czy Wise oszalała? Wszyscy zginiemy! I dlaczego nikt jeszcze nie został wskrzeszony?!

Na Tych, Którzy Odeszli! Dlaczego... nie, nie teraz. Nie ma na to czasu.

Myśl logicznie, Hakl. Zostałaś wyciągnięta ze stazy w trybie awaryjnym. Wykastrowana SI w sytuacji takiej jak ta zawsze wskrzesza pilota. A to oznacza, że pozostali wyjdą ze stazy albo jeśli to zrobię ręcznie, albo standardowo. Standardowo, czyli za kilka minut. Minut, w których wyjaśni się, czy uda nam się przeżyć.

Lawirując na granicy zderzających się ze sobą kosmicznych skorup, zerknęła kątem oka na wyświetlacz stanu załogi. Zestazowani byli chyba wszyscy – zarówno Myrton (jednak zdążył? niemożliwe... a może?), jak i doktor z mechanikiem, komputerowiec i astrolokator. Odruchowo zaczęła wprowadzać kod mechanicznego wskrzeszenia Huba. Trzeba go było przebudzić... był jej potrzebny. Niech robi swoje: mógł wspierać SI przy wyliczeniach skomplikowanych trajektorii w układzie dryfujących ciał.

Wise, och, Wise. Coś ty narobiła, dziewczyno...! Jeśli tylko przeżyjemy, to...

Chciał, żebym mu zaufała. I pozwolił, żeby wlecieli w gówno.

We „Wstążkę” uderzyła fala kosmicznego pyłu. Sygnalizator pola magnetycznego zabuczał donośnie i boleśnie. W trakcie przelotu przez Głębię pole magnetyczne zdążyło się częściowo naładować, ale nie na tyle, by przetrwać kolejny taki cios. Rdzeń ledwo zipał, a Erin z przerażeniem dostrzegła sięgające ku statkowi pęki elektrycznych wyładowań, wyglądające jak piękny, błękitny kwiat o rozczapierzonych płatkach. I światło... światło odległego, ale nie tak odległego wybuchu...

To koniec, zrozumiała.

Nie, zdecydowała w tej samej chwili. Nie zgadzam się, do ciężkiej Plagi! Nie zgadzam! Nigdy! Nigdy!

Nachyliła się nad konsolą nawigacyjną, jedną ręką trzymała uchwyt sterowniczy, a drugą nacisnęła przycisk sprzężenia go ze zbrojeniówką i w tej samej sekundzie zaczęła strzelać laserem górniczym. Wyrąbywała sobie drogę do gigantycznego, wirującego w przestrzeni monolitu pooranego kraterami – jedynego, który wyglądał w miarę stabilnie. Szanse na przeżycie mieli niewielkie, chyba że schronią się w jego cieniu. Następnie szarpnęła uchwytem w prawo i klepnęła przycisk dopalacza.

Nieniwelowane przez antygrawitony przeciążenie wcisnęło ją w fotel, zabierając oddech. Znów zapiszczał jakiś alarm – najwidoczniej zgubili coś po drodze. Pęk piorunów wyciągnął się ku nim i zgasł, a widziane w oddali światło wybuchu zbliżyło się uderzeniową falą, miażdżącą po drodze głazy, które po wszystkim wyglądały jak popękane głowy martwych olbrzymów.

Za monolit schowała się niemal w ostatniej chwili; eksplozja wygasła szybko, ustępując miejsca kolejnej wariacji zniszczenia. Ile czasu jej zostało? Minuta? Dwie? Trzy? A może tylko sekundy?

– Serce, trajektorie! – krzyknęła do interkomu. Tansky nie odpowiedział, ale z pewnością usłyszał, musiał już zostać wybudzony. Co teraz?

Muszę wskrzesić Wise, i to szybko. Ten sektor powinien mieć też i spokojne obszary, ciche próżnie w oku cyklonu. Lepiej, żebyś je znała, Wise, pomyślała, wprowadzając kod mechanicznego wskrzeszenia astrolokatorki. Lepiej, żebyś je znała.

Bo inaczej nogi ci z dupy powyrywam.




Hub ożył nagle, zachłystując się mieszaniną tlenu i azotu pompowaną do kuli Serca. Zamrugał. Statkiem trzęsło. Chude ciało Tansky’ego chybotało się w stazowej uprzęży. Odruchowo, półprzytomnie, komputerowiec wyciągnął rękę i poklepał się po kieszeni swojego pocerowanego kombinezonu w poszukiwaniu pałeczki z neonikotyną.

Alarmy? Przeciążenia? Awaria? Co się dzieje, do diabła?

Koordynaty skoków głębinowych były zawsze domyślnie ustawiane na obszary najbardziej bezpieczne, spokojne sektory pustki, wcześniej dogłębnie przeskanowane przez sondy, oznaczone bojami lokacyjnymi. Chyba że... skoczyli w trakcie lotu, co mogło namieszać w wyliczeniach i wrzucić ich głębiej w sektor. Przyspieszenie i wektor statku automatycznie przekładały się na przekłamania lokacyjne. W ekstremalnych przypadkach bywało, że statek lądował docelowo w środku rozpalonego gazowego olbrzyma.

Pieprzona Plaga, tego nie planowałem.

Wyciągnął peta i niewielką fuzyjną zapalniczkę. Dopiero, gdy zaciągnął się dymem, odczepił stazową uprząż i przysiadł przy konsoli. Nerwokonektor mrugał ku niemu zieloną lampką, ale Hub wysunął jedną ze swoich klawiatur... by zaraz zresztą ją schować. Nie przepadał za wpinaniem się w system, klawiatura dodawała kurtuazji, ale nie było teraz chyba innego wyjścia. Westchnął i wpiął się, czując, jak system operacyjny zalewa mu personal; palce zawisły w powietrzu, dotykając wyświetlanych w mózgu interfejsów i zakładek. Z kącika ust dyndała mu dymiąca pałeczka, upodabniająca go do wysuszonego, chudego wampira z substytutem fajki.

W zasadzie widział niewiele. Wykastrowana SI uznała, że zbyteczne jest zalewanie go mrowiem graficznych informacji, i przestawiła się na prostą geometrię, ujętą w trójwymiarze. Czwartym wymiarem był czas i to on perturbował zmienne, przestawiał grawitacyjne elipsy i mieszał w mimośrodach większych i mniejszych plamek, w które zamieniły się asteroidy, meteoryty, ciągi gryzących pyłów i grawitacyjne skupiska. System ekstrapolował nachodzące na siebie wektory i wyliczał prawdopodobieństwa uderzeń w obrębie zaledwie stu, stu dwudziestu metrów: gdyby wyszedł poza tę granicę, wpadłby w takie zawiłości matematyki i nadmatematyki, że nie sposób było wyliczyć czegokolwiek. Na razie Tansky tasował dane z prędkością, o jaką trudno byłoby go podejrzewać, i wrzucał te najbardziej prawdopodobne do stazo-nawigacji, gdzie musiała już sobie z nimi poradzić księżniczka Hakl.

Obraz drgał od falujących linii i nagłych rozbłysków animowanych świateł. Wybuchy? Ciągi energetyczne? Ich omijanie znacznie komplikowało rozgrywkę: z gry zrobiły się czterowymiarowe szachy z koniecznością przewidywania rosnącej wykładniczo liczby posunięć. SI ledwo dawała radę. To nie mogło trwać wiecznie: kupowali tylko czas, i to drogo. Prędzej czy później zginą.

Zamotany w sieć wyliczeń pająk zaczął się bać.




Pinsleep Wise nie chciała powrócić do świata.

Było jej dobrze. Ukołysana przez pustkę, nieistniejąca i samotna. Zawieszona poza czasem i martwa. Koniec lęku. Koniec niepewności. I przede wszystkim: koniec choroby, która okazała się nagle tak bardzo realna. Pin nie godziła się na tę realność. Nie chciała wiedzieć tego, co wiedziała. Chciała tylko zasnąć.

Nigdy jeszcze tak bardzo nie pragnęła, by się nie obudzić. Dlatego kiedy do jej personala i żył trafiła antyteza Białej Pleśni, nie chciała otwierać oczu. Nie chciała myśleć. Ale Erin Hakl miała inne plany.

– Wstawaj, Wise! – wrzeszczała, przekrzykując wyjące alarmy. Ciągle włączały się nowe: alarm zbliżeniowy, przeciążeniowy, uszkodzeń. „Wstążka” przypominała pijany cyrk po wypłacie. – Wstawaj, do Plagi, słyszysz?!

Pin otworzyła oczy i zaczęła kaszleć. Fotel stazowy stał już w pozycji pionowej. Kątem oka dostrzegła, że z nosa kapie jej krew.

– Zaraz zginiemy! – krzyczała Hakl. – Wyprowadź nas stąd! Daj mi koordynaty na coś pustego!

– Gdzie... – zaczęła Pinsleep, ale holo konsoli migało już ku niej cyfrą 32C Ramienia Zewnętrznego. Tester, przypomniała sobie. Stripsowie. Hub. Dlaczego wskoczyli w sam środek? Oszalał? Czyżby przeskoczyli w locie, a nie ze stacjonarki i przelecieli przez Głębię z własnym, włączonym ciągiem? To mogło wszystko zmienić, nawet na twardych wytycznych.

Zerknęła na tasujące się oznaczenia koordynat wewnątrzsystemowych: euklidesowo-fermacką siatkę linii i przecięć nadmatematyki SI. Tańczące wektory zmieniały się, wyliczane na bieżąco przez Serce statku i puszczane przez sito Huba.

– Wise! Dawaj dane, do ciężkiej...!

– Już. – Pin nachyliła się nad konsolą. – Wrzucam punkty odniesienia – dodała, nie patrząc już na monitor komputera i zaśmiecone holo; zanurzyła się w kopii Kryształu Galaktycznego przechowywanego w głowie. Przestała myśleć. „Wstążka” drżała, palce umorusane krwią z nosa ślizgały się po klawiaturze, za neoszybą widać było chaos, ale Wise już tu nie było, tak jak w momencie spadania w otchłań stazy. Wzory kotłowały się w niej jak asteroidy na zewnątrz i tak jak tyle razy wcześniej, usłyszała muzykę. Ale teraz nie była to cicha melodia, lecz dudniący w przestrzeni bas i upiorne zawodzenie skrzypiec, wtłaczające się wprost do serca.

– Wise! – wydarła się Hakl, cudem wylatując z grawitacyjnego leja, ciągnącego „Wstążkę” w coś, co wyglądało jak otoczona pierścieniami lodowych głazów, otwierająca się i zamykająca niewielka czarna dziura.

– Punkty wprowadzone – powiedziała głucho Pin.

– Jesteś pewna?

– Zaufaj mi – rzuciła Pinsleep. Erin wzdrygnęła się, ale pociągnęła za uchwyt sterowniczy i strzelając raz za razem z lasera, wzleciała w górę, ponad piekło piorunów, strzępów planet i eksplozji. Była pewna, że nie uniknie już śmierci.





Ciało to kokon.


Prawa Ducha, Biblioteki Zbioru, autor nieznany





Cyprian Gutt, co zauważył z przekąsem Nat, kompletnie nie nadawał się na stewarda. Był przede wszystkim wychudzony, wysoki i niemiłosiernie pomarszczony. Ze swoją wygoloną, przygasłą twarzą i aparycją połamanego pająka wyglądał na jeszcze starszego niż siwy czarownik „Płomienia”, kapitan Kayt Telses. Kto wie, przemknęło przez myśl Natriumowi, może to wcale nie steward? Może to jego ojciec.

Siedzieli w kapitańskiej kajucie. Kapitan na swoim zdobionym starym obiciem krześle, Nat na wózku. W tle czaiła się Sori – wyprostowana jak struna mimo swojego wieku, sprawdzała coś na płytce kontaktowej personala. Na zwykłym stole, pełniącym rolę niewielkiej kapitańskiej mesy, Cyprian postawił już dwa talerze i zamkniętą butelkę wina w towarzystwie trzech kieliszków. Niósł i trzeci talerz, ale Nat miał wrażenie, że nie obędzie się bez skoku głębinowego – odległość do stołu wydawała się dla drepczącego kroczek za kroczkiem dziadka niemal astronomiczna. Ciekawe, jak otworzy butelkę, zastanowił się Natrium. Przy wyciąganiu korka mogą pęknąć mu kości.

– Ciekaw jestem, jak to sobie wyobrażasz, Nat. – Telses nie patrzył nawet na wino, popijając dyskretnie ze swojej stalowej piersiówki. – Rozejrzałeś się po „Płomieniu”?

Natrium Ybessen Gatlark chrząknął, ale kapitan nie pozwolił mu zyskać na czasie.

– Ja ci, khe... ja powiem, co widziałeś – stwierdził, chowając piersiówkę gdzieś w otchłaniach swojej siwej brody. – Widziałeś latające muzeum. Rupiecia, ledwo trzymającego się na podzespołach, oszlifowanego z wierzchu. Mamy kilka nowych zabawek, nie przeczę. Odświeżone stanowiska SN, nowe oprogramowanie, z którym moi ludzie wciąż mają problemy. Ale to, jak to mówiono w czasach PEI, pobielone nagrobki. Statek jest pozszywany, pospawany i jęczy od naprężeń. Jest starszy niż ja, stary piernik. Sori, powiedz mu, kim jestem.

– Jest pan starym piernikiem, kapitanie.

– Dziękuję. A ty, chłopcze – Kayt uniósł się nieco w fotelu, wskazując na Nata kiepsko obciętym paznokciem – zamierzasz wysłać nas do sektora zajętego przez Stripsów, wypalonego w czasie Wojny Maszynowej? Po co? Zgodziłem się na ten dziwaczny skok głębinowy, bo mnie o niego poprosiłeś. Zobaczyłem tam wiele, ale na razie nic konkretnego na ten temat mi nie powiedziałeś. I teraz chcesz, żebym leciał w coś, co ta plagowa, świrnięta sekta cyborgów nazywa „Testerem”?

– Tak – odpowiedział Nat. – Przynajmniej na granicę sektora. Nikt nie byłby na tyle szalony, żeby wlatywać w głąb Spustoszenia. Oni także. Polecieli na granicę 32C i ładują rdzeń do kolejnego skoku głębinowego. Bez stacji z ładownicami może to im zająć i kilka dni. Tak małe jednostki nie są zdolne do kilku skoków bez naładowania.

– A myślisz, że „Płomień” jest? – Telses zachichotał. – Zdajesz sobie sprawę z tego, ile potrzeba energii, by wykonać skok głębinowy niszczycielem? I ile trwałby proces automatycznego ładowania przy wyczerpaniu rdzenia? Dlatego zresztą skokowce nazywa się skokowcami, chłopcze: ładują się stosunkowo szybko. Co do nas... khe... nie jestem nawet pewien, czy nie jesteśmy aby tuż przed twardym restartem rdzenia. Sori, tak przez ciekawość: wezwij Tipsy’ego Palma. Niech oświeci nam naszego księciunia, co możemy jeszcze zrobić poza pierdnięciem w stołek.

– Tak jest.

– Powiem ci coś, Nat. – Kayt wyciągnął rękę po jeden z leżących na talerzu upieczonych kawałków mięsa. – To, co powiedziałem, to prawda. Może i dalibyśmy radę tak wyliczyć dane skoku, by znaleźć się na granicy tego plagowego wypalonego sektora. Może i mielibyśmy szczęście, nie natykając się na stacjonującą tam Flotę Zero. I może nawet udałoby się nam doładować rdzeń i wrócić. Ale nie zamierzam niczego zrobić, jeżeli nie powiesz mi, co się tu dzieje. Gdzieś tam – zamachał kawałkiem mięsa – dryfuje niszczyciel Zjednoczenia, który wysyła nam jakieś durne pytania i nalega na odpowiedzi. Nagadaliśmy im głupot o standardowym przelocie przez należącą do Gatlarku przestrzeń i może się odczepią. A może nie. W tej chwili moim największym marzeniem jest się stąd wynieść, zanim się zorientują, że to, co brali za niszczyciel klasy C, to latający cmentarz. Nie widzę zatem powodu, khe... nie widzę powodu, by nie wracać na orbitę Gatlarku. Dlatego pytam: czy masz mi coś do powiedzenia?

– Chodzi o „Synchronizację” – powiedział Nat. Kayt Telses zamrugał, przerywając na chwilę konsumpcję; kilka kropel mięsnego sosu nakapało mu na brodę. W ciszy, która zaległa, słychać było tylko człapanie stewarda.

– Synchro... co?

Nat skrzywił się. Po akcie prekognicji wciąż czuł się źle, psychofizja zaczęła dawać o sobie znać. Wiedział świetnie, jak wygląda już jego skóra: coraz bardziej bledsza i cieńsza, z trudem okrywająca żyły z rozrzedzoną, osłabioną krwią. Kiedyś wskoczę w strukturę widmową, pomyślał. Będzie zabawnie.

– Jakiś błękitny rok temu – podjął po chwili – moja... współpracownica zajmująca się... komputerami dokopała się do pewnych plików z tajnymi operacjami Zjednoczenia. Były tam różne... nie do końca legalne działania. I był tam materiał, opisujący sabotaż akcji Zjednoczenia pod hasłem „Synchronizacja”. – Urwał, zastanawiając się, ile może powiedzieć.

– No i? – ponaglił go Kayt.

Natrium wzruszył ramionami.

– „Synchronizacja” była, jak się okazało, opisem nowej sieci komputerowo-głębinowej, mającej w zamierzeniu zastąpić aktualną sieć, czyli Strumień – wyjaśnił. – Ale nie była to zwykła sieć. Tworzono ją na podstawie odnalezionej starej technologii Maszyn i przy wsparciu technicznym Stripsów. Od Strumienia różniła się tym, że zawarte w niej oprogramowanie zawierało nowy rodzaj SI. Nie były to wykastrowane SI, ale SI... trudno było zrozumieć ich działanie. To nie były w zasadzie Sztuczne Inteligencje. Przypuszczam, że było to wykastrowane SI Obcych. To tylko spekulacje... ale nie to stanowiło problem. Nowa sieć miała nie tylko skutecznie połączyć systemy Zjednoczenia w jedną całość, ale i przejąć nad nimi całkowitą kontrolę. To byłoby jak wirus. Zjednoczenie kontrolowałoby wszystko. Dostępy, blokady napędów i energii rdzeni, satelity, sondy, programy. W każdej chwili mogłoby całkowicie „wyciemnić” zbuntowane układy. Cofnąć je w zasadzie do czasów PEI, a może i Ery Terrańskiej. I uporać się z problemem, jak to nazwano w raporcie, „niesubordynacji Systemów Zewnętrznych”.

W martwej ciszy, która nastąpiła po ostatnim zdaniu, Natrium podjął:

– Z plików dowiedzieliśmy się, że próbowano uruchomić „Synchronizację”. Akcja zastąpienia Strumienia została jednak poddana sabotażowi. Ktoś, jakaś organizacja albo zbuntowany pracownik genokomputerowy, wysadził całe przedsięwzięcie w powietrze. W sensie dosłownym. A potem... potem skontaktowała się z nami grupa, która dokonała tego sabotażu. Wiedzieli, że wiemy o raporcie. Pokazali nam znacznie więcej. Plany związane z wskrzeszeniem Starego Imperium. I rychłą aneksję Księstw Granicznych, które w Zjednoczeniu już nazywa się „zbuntowanymi układami”.

– Loża – chrząknął Telses. – Mówisz o Loży, chłopcze. O podziemnej organizacji, która nie istnieje.

– Tak – przyznał Natrium. – Mówię o Loży. Ale ona istnieje, kapitanie. Sam do niej należę. I pan również. Czy pan tego chce, czy nie, właśnie uczestniczy pan w operacji przejęcia technologii maszynowej, która może wpłynąć na przebieg dalszych losów Gatlarku, Iseminu czy innych historycznych systemów.

Znowu zapadła cisza, przerywana jedynie szuraniem butów Cypriana.

– Sori – odezwał się słabo Telses – przynieś mi wódki, kobieto. Piersiówkę mam już pustą. A ty, Cyprian, otwórz wreszcie to wino albo wstanę i wsadzę ci korkociąg w napęd głębinowy. Niech cię pieprzona Plaga, chłopcze!

– Kapitanie...

– Cicho już bądź! Muszę się napić. Tego się nie da przemyśleć na trzeźwo.

– Proszę tylko o jeden skok głębinowy – zaczął tłumaczyć Nat. – Na granicę 32C. Znajdziemy ten skokowiec, zabierzemy mu to, co ściągnął z tego Widma, i już nas nie będzie.

– „Już nas nie będzie”. Dobre sobie! Sori! Wódka i Palm!

– Palm już jest kapitanie.

– A wódka?

– Wódki nie będzie.

– Niech cię Plaga, kobieto! Tipsy! Podejdź tu! Ile mamy energii w rdzeniu? Starczy nam na skok?

– Jeden, panie kapitanie. Z rezerwy. Niepełny, czyli w naszym wypadku jakieś pięć... nie... cztery i pół roku świetlnego. Albo dwa bardzo krótkie. – Siwy karzeł podrapał się po głowie tak, jakby usiłował coś wyliczać na bieżąco. Kayt Telses zamachał niecierpliwie dłonią.

– Weź tego tam, buntownika i separatystę, członka Loży i plagowego księciunia od zasranych kłopotów, i dowiedz się, jaki fragment sektora 32C wykoncypował sobie w tej swojej psychofizycznej łepetynie. Bez mojego rozkazu nigdzie jednak nie skakać!

– 32C? To przecież...

– Mówiłem: nigdzie nie skakać bez mojego rozkazu! Jeszcze nie podjąłem decyzji. Równie dobrze możemy wrócić na Gatlark. – Nachylił się w stronę Nata. – Zawsze ci ufałem, chłopcze, ale prosisz chyba o zbyt wiele, popierając to jakimiś teoriami spiskowymi. Moja załoga nie da się w to wciągnąć tylko dlatego, że masz jakieś... nie obraź się, urojenia.

– Chodzi tylko o granicę sektora!

– I dlatego jeszcze o tym myślę. Jeśli to, co mówisz, jest prawdziwe w dwudziestu procentach, czy nawet w piętnastu, mógłbym tam skoczyć. Nic na tym nie tracę, nie licząc prawdopodobnego zatargu dyplomatycznego ze Stripsami. Na szczęście oni nie są zainteresowani technologicznym nawracaniem starych pierników. Gorzej, że potem musielibyśmy tam siedzieć aż do naładowania rdzenia, i to Plaga wie ile. – Kayt Telses chrząknął, powstrzymując się ledwo od ataku kaszlu. – W gardle mi zaschło od tego pitolenia. Sori!

– Tak, kapitanie?

– Podejdź z łaski swojej i otwórz to wino. Cyprian chyba umarł.




Tartus Fim wiedział, że rozmowa z Malkolmem Janisem nie będzie należała do najprzyjemniejszych. Spodziewał się też, że może nieco potrwać.

Na razie, po zejściu z pokładu górnego i opuszczeniu autonomicznej kajuty Madelli Nox, szli pokładem głównym „Niani” w nieokreślonym kierunku. Szczegóły, zdecydował Tartus. Ważne są szczegóły. Dlatego zaczął rozglądać się na boki, niczym złapany w potrzask szczur, usiłując zapamiętać jak najwięcej.

„Niania”, co zdążył już zaobserwować, nie była typowym statkiem. Budowane przez Zjednoczone Fabryki Kosmiczne Astysa Korela niszczyciele – tak jak większość statków nieprzekraczających tonażu krążowników – miały strukturę składaków. Pokład główny połączony ze zbrojeniówką, połączoną z Sercem. Stanowiska komputerowe stały dodatkowo na pokładzie środkowym i tu też wisiały uprzęże stazowe dla reszty personelu, podpięte pod licznik. Maszynownia na pokładzie dolnym, razem z rdzeniem i dyszami wylotowymi zgrabnie porozstawianymi w części tylnej wszystkich pokładów. Mało magazynów, trap główny, kajuty porozmieszczane po pokładach. Tu można było sobie pozwolić na pewną dowolność. I dojścia. Wyjścia na zewnątrz – do miejsca, gdzie przyczepiono „Krzywą Czekoladkę”. Jego statek... czy weszli już na pokład? Zajrzeli do dziennika pokładowego, zapisywanego na twardo w czarnej skrzynce? Czy zdeptali wszystko brudnymi buciorami? Na myśl o tym, że coś mogło stać się jego statkowi, Tartus zaczynał się pocić. Nie mieli prawa. Skokowiec był wszystkim, co miał. Jego domem, matką, kochanką i jedynym azylem. Mogą zrobić mu wszystko, ale jeśli ośmielą się skrzywdzić „Czekoladkę”, wyśle ten cały szajs, który nazywają swoim okrętem, poza Granicę Galaktyczną, zamieni go w pył i odda na żer Bladego Króla.

Sukinsyny, pomyślał. Sukinsyny. Nie mają prawa.

– Jeszcze momencik – obiecał mu życzliwie Janis. – Do windeczki, a potem do mojego małego gniazdka. Wypijemy naparku. Poklepiemy się po pleckach. Pogaworzymy sobie, mój skarbie. Tylko ty i ja.

Dobrze, zdecydował Fim, puszczając groźby najemnika mimo uszu. Nietypowy statek. Na czym polega zatem jego nietypowość? Głównie na tym, że kajuta tej całej kretynki, Nadzorczyni Jak–jej–tam Nox, wygląda na bardziej zaawansowaną, niż powinna, i mieści się tuż nad SN. To kluczowe. Czyżby autonomiczna jednostka? Dobrze. Co dalej? Myśl, kochany. Dojścia serwisowe. Dziury prowadzące na zewnątrz. Napęd głębinowy oplata cały statek niczym tysiące macek chronionych wzmocnionym nanometalem z wypustkami antygrawitonów. To niszczyciel, zatem muszą być i dojścia do uzbrojenia znajdującego się na zewnątrz. Czy, po ewentualnej kradzieży skafandra, można przepełznąć po powierzchni i dorwać się z zewnątrz do „Krzywej Czekoladki”? Prawdopodobnie. Ale to zbyt skomplikowane. Zatem ukrycie się w śluzach i zastraszenie z pomocą pewnej niewielkiej piwnej niespodzianki. Ale czy EPI nie uszkodziłby i zespołów jego statku?

Trzeba by to odpalić u tej Nox, na górze. Jest szansa, że „Krzywa Czekoladka” podpięta jest pod podbrzuszem – to zresztą całkiem logiczne. Zatem całkiem możliwe, że Elektroniczny Przekaźnik Impulsowy wypali tylko tę dziwaczną kajutę szalonej anorektyczki i SN z częścią pokładu głównego. Ale jak uciec na sam dół, po odpaleniu, i dostać się do „Krzywej Czekoladki”? EPI w puszce nie ma włącznika czasowego. Odpalasz w łapie, zostajesz porażony. Odpalasz i rzucasz – poraża tych, którzy są najbliżej, ciebie mniej. Szybciej się ockniesz. Ale ci na dole... będą w formie. Nie licząc ogólnego zamieszania.

Jeśli jednak się nie uda, to po wysmażeniu komputerów, SI i systemów wspomagających cały statek będzie wymagał ponownej instalacji zarówno software’u, jak i hardware’u, w stoczni. A za to wykopią mnie przez pierwszy działający luk.

Niedobrze. Trzeba wymyślić to inaczej. Tylko jak?

– I już – zaszczebiotał najemnik. – Po spacerku. Wchodź, kochany kurczaczku.

Znajdowali się na pokładzie górnym, niemal tuż przy wyjściu z niewielkiej windy. Nie było ich sporo – raptem dwie po lewej i prawej burcie – i wyglądało na to, że większa część załogi woli korzystać z drabinek i rur, kiedy potrzeba zjechać szybko na niższy pokład. Malkolm Janis uśmiechnął się i dotknął czytnika, a drzwi jego kajuty wjechały w górę z cichym szumem ukrytego w ścianach mechanizmu. Tartus zamrugał.

W pomieszczeniu, wyglądającym na podobnie zaniedbane jak pokoik Tartusa na „Krzywej Czekoladce”, na rozbełtanej pościeli leżała półnaga piękność. Cudownie wysoka kobieta o twarzy bogini, wydatnych kościach policzkowych i zielonych oczach, niewielkich, choć krągłych piersiach i sportowej sylwetce. Jej blond włosy były obcięte krótko, tuż za uszami. Dopiero po ułamku sekundy Fim dojrzał, jak bardzo napięta i przezroczysta jest jej skóra. Genotransformacja, zrozumiał. Nie na poziomie Elohim, ale i tak spora. Stąd ta dziwna przezroczystość naskórka, stąd te lśniące błękitem nitki żył. Dziwne, że nadal wyglądała tak atrakcyjnie. Ta kobieta zmieniała się wiele razy – zapewne nielegalnie – i nie jest już tym kimś, kim była wcześniej. Jest marzeniem, którym chciała się stać. Swoją własną projekcją. Kopią postaci z jakiegoś średniowiecznego płaskofilmu.

– Drogi gościu – wychrypiał Malkolm, klepiąc go po ramieniu. – Moja żona, Tsara. Żono. To Tartus Fim. Niemłody już handlarz, ale wciąż spragniony nowych wrażeń, jakie daje nam wszystkim owocna konwersacja.

– Witaj, Tartus. Cieszę się, że cię poznałam. A jeszcze bardziej się ucieszę, kiedy wsadzę ci paralizator w odbyt – obiecał anioł.




Tuż za Granicą Galaktyczną, daleko za siarkowymi oparami mgławicy emisyjnej H II Sharpless 2-212 i sektorem NGC 1624, rozpościerał się Promień.

Przypominał nieco cirrusy, owe pierzaste wodorowe chmury rozciągnięte w długą, połyskliwą nić, tyle że nie był czerwony, a błękitny, z delikatnymi kroplami srebra maleńkich globuli, zwykle towarzyszących narodzinom gwiazd. Promień można było wziąć za kosmiczny pył, rozświetloną rzekę kosmicznych skarbów, gdyby nie lewitujące wokół białe, bąblowate statki Elohim. Był, jak stwierdziła zwykle sceptyczna w takich sprawach Kirke Bloom, po prostu piękny. Ostatni zarys materii, poza którą znajdowała się już Pustka i odległe zbiorowisko galaktyk lokalnych.

Legendarne głębinowe echo rozciągnięte w olbrzymią szczelinę: pozostałość po wygnanych statkach Obcych.

– Jeśli kiedyś nie wierzyłam w te pierdoły, to teraz wierzę – powiedziała, drapiąc po głowie donośnie mruczącego Głoda. Po ostatnich przeżyciach związanych z kotem, gdy w oczach Strażnika wyszła na skończoną idiotkę („Ten potwór chciał mnie zgwałcić!”), coś się w niej przełamało i sama nie wiedząc kiedy, zaczęła skubańca głaskać, a nawet dawać mu karmy. – Tędy odeszli?

– Teoretycznie – zgodził się siedzący przy konsoli nawigacyjnej Gam. – I może tędy wrócą. Tak przynajmniej wierzą Elohim. Stale tu się kręcą, tak jak i nasze statki. To newralgiczny fragment Wypalonej Galaktyki.

– Nigdy nie widziałam tak wielkiego echa.

– I nie zobaczysz. Jest największe w całej Galaktyce. Nie można nawet wyliczyć, kiedy zostało otwarte czy dokąd prowadziło.

– Nieźle – skwitowała, usiłując zdjąć kota z kolan. Głód zamruczał ostrzegawczo, więc westchnęła i zaczęła go znowu drapać. – A można wyliczyć, kiedy nastąpi ten cały Powrót?

– Niestety nie. Nie wiadomo zresztą, czy Ci, Którzy Odeszli wrócą właśnie w tym rejonie. To tylko echo głębinowe o niespotykanej strukturze. Przy tak masywnym skoku tak wielu jednostek echo miesza się i wszelkie wyliczenia zawodzą. Stąd też nietypowy wygląd. – Gam poklepał palcami w klawiaturę i przybliżył obraz na neoszybie „Ciemnego Kryształu”. – Promień najgrubszy jest właśnie tutaj, poza Ramieniem Łabędzia – wskazał. – Ciągnie się wzdłuż jego granicy, ale oczywiście nie przez całe Ramię. Niemniej i tak jest olbrzymi. Gdyby Ci, Którzy Odeszli zdecydowali się tędy wrócić w takiej liczbie, w jakiej wyruszyli, nie mielibyśmy najmniejszych szans.

– To stawia trochę w beznadziejnej sytuacji tę całą waszą misję, co? – skwitowała Bloom, ale Gam nie dał się sprowokować. Zamiast tego wyciągnął z konsoli uchwyt sterowniczy i wprowadził polecenia przekierowania energii rdzenia do napędu.

– Popatrzymy – oznajmił. – Przygotuj się, Kirke.

– Na co?

– Musimy pohandlować.

Dzięki antygrawitonom nie wyczuła prawie, kiedy statek skoczył do przodu, zostawiając za sobą delikatną smużkę energii z dysz wylotowych, ale Głód musiał zauważyć wzrost pędu, bo z oburzeniem zeskoczył jej z kolan i pobiegł do swojego ulubionego miejsca: otwieranej genoczytnikiem na kocią łapę kajuty kapitańskiej Gama. Z tego, co wiedziała, miał tam swój kojec, w którym chował się przy większych przyspieszeniach, przyzwyczajony raczej do stosunkowo leniwego lotu bez żadnych zrywów.

– Czym będziesz handlował? – spytała.

– Informacjami – odpowiedział Strażnik. – Elohim wymieniają się danymi na temat zeskanowanych sektorów.

– Po co?

– Wciąż liczą, że znajdą dowód na Powrót. Myślą też, że analizując nasze dane, zauważą coś, co umyka Strażnikom. A przynajmniej sądzimy, że tak myślą. – Gam wzruszył ramionami. – Nikt do końca nie rozumie, co planują Elohim. To już nie ludzie. Za bardzo wykoślawili swój umysł.

– Widziałeś ich kiedyś?

– Kilka razy – odparł. – Ty też ich zobaczysz.

– O ja plaguję... Po co? Nie mam ochoty... Nie możesz im po prostu wysłać informacji zdalnie i odebrać zapłaty tą samą drogą?

– Mógłbym, ale Elohim nie prowadzą interesów w ten sposób. Nalegają na osobiste przybycie.

– Po co?

– Nie mam pojęcia. Trzymaj się – dodał, przekręcając uchwyt i wskazując na bąblowaty biały statek przed nimi, wyglądający jak zbiorowisko połączonych ze sobą kul pokrytych mackami napędu głębinowego. – Wchodzę w wektor podejścia.

– Gam, nie wchodź w żaden plagowy wektor! Nie chcę mieć do czynienia z żadną sektą. Wystarczy mi, że Zbiór mnie ściga!

– A ja mówiłem ci, że się mylisz – skwitował Strażnik. – Zbiór cię nie chce. Nie masz żadnych wybitnych zdolności.

– Nie możesz tego wiedzieć!

– Znam sposób myślenia sekt. Z tego, co mi niedawno wspominałaś, Zbiór pragnie nie ciebie, tylko tego całego Natriuma. Człowieka z psychofizją. Myśleli pewnie, że jakoś do niego dotrą dzięki tobie. Poczekaj... zaczynam nadawać.

– Gam...

– Nie teraz – przerwał jej, nachylając się nad mikrofonem konsoli i naciskając odpowiedni przycisk. – Tu „Ciemny Kryształ”, skokowiec Straży Granicznej numer rejestracyjny 22CB65566. Proszę o możliwość podejścia do statku w kwadracie 3B w celu wymiany informacyjnej. Powtarzam...

– Niech cię Plaga, Gam – syknęła Kirke, wychodząc ze stazo-nawigacji. Cóż, mogła się tego spodziewać. Przez kilka kolejnych błękitnych dni od wstydliwego incydentu z Głodem zdążyła poznać Strażnika na tyle, by wiedzieć, że zawsze realizuje swoje postanowienia i jest wówczas głuchy jak pień. Dobrze, że chociaż udało się przełamać seksualny impas. Do łóżka poszli trzy błękitne dni temu i, ku zadowoleniu Kirke, to nie ona wykazała inicjatywę. Gam sam przyszedł do niej w momencie, kiedy gościnnie korzystała z jego sporej natryskowej łazienki, ulokowanej w kajucie kapitańskiej. Zapewne zapomniawszy się, otworzył wówczas drzwi i patrzył na nią, stojącą w oparach natryskowej mgły, aż wreszcie zbliżył się i dotknął jej nagrzanej, mokrej skóry.

Potem wszystko potoczyło się lepiej, niż przypuszczała. Gam był delikatny, ale stanowczy i widać było, że nie robi z seksu jakiejś wielkiej sprawy. Zbliżyli się po prostu do siebie, to wszystko. Bloom była co prawda zaskoczona, że wystarcza mu zwykły seks bez specjalnych eksperymentów czy wspomagania, ale – ku swojemu zdziwieniu – nawet jej to odpowiadało. Była zmęczona i po prostu chciała poczuć się lepiej. Cóż, pomyślała wtedy, instalacja zakończona. Rozczarował ją tylko fakt, że jak na razie zrobili to tylko raz. W każdym razie rozgadała się wtedy... a Gam słuchał. Pan Słuchacz, Plaga niech go weźmie... pięknie.

Elohim! Najpierw Zbiór, a teraz to. Czując, jak narasta w niej wściekłość, udała się do swojej kajuty, po czym zablokowała drzwi od środka. Nie była na tyle znudzona monotonią podróży, by oglądać jakiegoś pieprzonego Elohim. Plagowy kult kseno!

Leżąc na pryczy, zerknęła na niewielki, wpuszczony w drzwi monitor sytuacyjny. Wyglądało na to, że łączyli się do niemal zbliżonej gabarytowo jednostki. Ciekawe, ile ten sukinkot będzie trzymał na pokładzie jednego z tych dziwaków. Dlaczego to nie są Stripsowie, jęknęła w duchu. Cyborgi potrafiła jeszcze zrozumieć, chociaż ich koncepcja „wymuszonego zbawienia” nie za bardzo przypadała jej do gustu. Ale to? Nie chciała i nie miała ochoty „tego czegoś” oglądać. Wolałaby...

Być z kotem.

Dokładnie tak. Ku swojemu zdziwieniu odczuła nagle potrzebę przytulenia się do czegoś ciepłego, mruczącego i posiadającego wybitnie pogardliwy stosunek do nagłych przyspieszeń, zmian kursu i... niespodziewanych gości.

Zeskoczyła z pryczy i podeszła do drzwi, odblokowując zamek. Korytarz skokowca był pusty. Gam siedział w SN, nadzorując proces łączenia „Ciemnego Kryształu” z jakąś plagową elohimską jednostką. Kirke nie czekała, od razu skręciła w lewo, w stronę jego kajuty, którą odblokował jakieś dwa dni po tym, kiedy się ze sobą przespali, by mogła, gdy zechce, bez proszenia skorzystać z lepszej łazienki. Zaufanie, pomyślała. Zaufaj Strażnikowi i nawet nie wiesz, kiedy jesteś skończony. Stanęła przed drzwiami i powiedziała cicho w przestrzeń, wiedząc, że wykastrowana SI statku ją usłyszy:

– Matko, tu Kirke Bloom. Wpuść mnie.

Drzwi wsunęły się do góry. Kirke wbiegła niemal do środka, rozglądając się po biało-czarnej, estetycznej kajucie z komputerowym biurkiem, łóżkiem, barkiem, zablokowanymi komputerami i rewelacyjną łazienką.

– Kici, kici – zaczęła, nachylając się nad rozbełtanym kojcem. – Kici, kici... do Plagi ciężkiej... kici, kici... chodź tu, kotku... Głóóód... kici, kici...

Coś miauknęło i Bloom zauważyła w kojcu głowę zaspanego kota. Wyciągnęła do niego ręce i podniosła zwierzę, zezując na otwarte wyjście prowadzące z kajuty prosto do SN. Gama chyba tam nie było albo nie potrafiła go dojrzeć.

– Idziemy do cioci Kirke, kochany – wyszeptała, kierując się na korytarz. – Posiedzimy sobie dziś u mnie w kajucie, co? Rozumiesz, co mówię?

Coś piknęło. Bloom stanęła w pół kroku, rozpoznając sygnał wyrównywania ciśnień. Gam zdążył w tym czasie połączyć ich trapem i nie dość, że to zrobił, to jeszcze otworzył przejście! Niech to Plaga! Kiedy to zrobił? Na korytarzu natychmiast skręciła w stronę swojego pokoiku. Ale wtedy, jak na złość, Głód wyskoczył jej z rąk na posadzkę.

– Nie wygłupiaj się – szepnęła, podnosząc go z powrotem. – Idziemy, w porządku? Chodźmy, bo zwariuję...

Nie była sama.

Zrozumiała to nagle, już podnosząc się do pozycji stojącej. To nie było wyrównanie ciśnień. To był dźwięk zamykanej śluzy na pokładzie dolnym. Ktokolwiek miał wejść, już wlazł. I wspinał się po drabince na pokład główny. Na korytarz, na którym właśnie stała.

Zaczęła iść szybko, ale wiedziała już, że nie zdąży.

Elohim, najprawdopodobniej płci żeńskiej – o ile o jakiejś płci mogła być mowa – wynurzyła się z drabinki tuż przed kajutą Kirke w towarzystwie Gama. Wyglądała tak, jak większość z nich: groteskowo. Łysa, odziana w czarny, obcisły strój, kojarzący się z dziwaczną wersją jakiejś średniowiecznej, utkanej z cienia sukni. Wyglądała upiornie.

Jej genotransformowana twarz była napięta tak, jakby miała za chwilę pęknąć. Uważny obserwator mógł dostrzec, że mocno naciągnięta skóra kończy się tam, gdzie powinny być uszy, lecz zamiast nich ziały ciemne otwory i błyszczały metaliczne, ściągające skórę klamerki; zupełnie tak, jakby nie była to twarz, lecz nałożona biotyczna maska. Czysta fuszerka – może nawet specjalnie zaplanowana. Tani, slapstickowy horror. Jej skóra była cienka, niemal przezroczysta, a oczy wyglądały na ślepe. Bloom westchnęła słabo, widząc, że owe ślepe oczy patrzą wprost na nią, a czarne usta wykrzywiają się w parodii uśmiechu.

– Cieszy się smuci, widząc ową prostość – powiedziała Elohim.

– Ja pierdzielę – skwitowała Kirke, mocniej przytulając kota.




– Narobiłeś mi kłopotów, Dinge.

Walter nie odpowiedział. Nie mogło być źle, skoro pozwolono mu usiąść, z czego skwapliwie skorzystał. Był zmęczony. Na tyle wyczerpany, że nie zwracał już specjalnej uwagi na brud. I nie chodziło tylko o fizyczne wyczerpanie.

Owszem, w zasadzie od wielu godzin był na nogach, ale dopiero ledwo co udało mu się skorzystać z mesy i toalety. Nox jednak była na tyle uprzejma, że po wezwaniu pozwoliła mu nalać sobie kawy z jej prywatnego ekspresu. Kawa była wyśmienita. Ale nie wystarczała, by wypłukać z ust i organizmu gorycz porażki.

Tyle lat obliczeń. Badań sukcesywnie pojawiających się Widm. Odnalezienie tego jednego, najbardziej pewnego, w niemal stu procentach pochodzącego z czasów Wojny Maszynowej. Dokładna ekstrapolacja jego manifestacji w Wypalonej Galaktyce. Połączenie przekazów historycznych, raportów układowych i podań w jedną całość. Uzyskanie pewności, gdzie Widmo się pojawi i w jakim czasie. Obliczenia z powierzchni planety, zorganizowanie transportu, wylot... I porażka.

– Narobiłeś mi kłopotów – podjęła Madella Nox, siedząca w swoim wielkim, niemal królewskim fotelu stazowym „Dzidzi” – ponieważ sądzę, że masz rację.

– Dziękuję – wychrypiał, upijając kolejny łyk kawy.

Mama Kość wzruszyła ramionami.

– Przed twoim przybyciem był tu Janis – powiedziała. – Przeprowadził drobiazgowe przesłuchanie, które określił mianem „wstępnego”. Był rozczarowany. Ten handlarz nic nie wie. Spotkał się z tym całym Grunwaldem, ponieważ nielegalnie handluje utrwalaczem. – Prychnęła. – Przestępstwo stosunkowo niskiego stopnia. Zarzeka się, że to utrwalacz dla Grunwalda. Podobno kapitan „Wstążki” jest w zaawansowanym stadium choroby pogłębinowej. To nieco komplikuje sytuację. Nie spytasz czemu?

– Czemu? – spytał posłusznie. Nadzorczyni Sektora Kontroli westchnęła.

– Jeśli istotnie jest chory, to pewnie pozabija załogę. Ale to jeszcze nie taki problem. – Zamachała szybko kościstą dłonią, jakby pragnęła odgonić uciążliwą muchę. – Im mniej świadków, tym lepiej dla nas. Gorzej, jeśli Grunwald postanowi się wysadzić razem z ładunkiem. Bo to, że coś zabrali z Widma, jest pewne. Na nagraniach pakują do statku coś wyglądającego na kapsułę. Co to zresztą jest, to nieistotne. Ważne jest, że mamy do czynienia z technologią maszynową. I dlatego musimy ją przejąć.

Po chwili dodała, widząc, że Walter milczy:

– Rozmawiałam z kapitanem Vermusem. Dobra wiadomość jest taka, że ładownice rdzenia już do nas lecą. Jedna, co prawda niepełna, ale z bliska, bo z Purpury, stacji orbitalnej Gatlarku. Została skonfiskowana przez Zjednoczenie. Druga, nie wiem skąd i specjalnie mnie to nie interesuje, dotrze tu najbliższym transportem TransLinii. Pierwszą będziemy mieli za kilkanaście błękitnych godzin, drugą za jakieś dwa dni. Jeśli doładujemy rdzeń ładownicą z Purpury, skoczymy raz, do jakichś pięciu lat świetlnych. I tak pewnie trzeba będzie zrobić, bo nie wiadomo, czy mamy czas, by czekać na drugą ładownicę. Cóż – wzruszyła ramionami – przynajmniej skoczymy. To dobra wiadomość.

– A zła? – spytał Walter.

– Zła jest taka, że nadal nie mamy pojęcia, gdzie skoczyć. – Nox postukała chudymi palcami w blat komputerowego biurka. – Wszystkie propozycje wydają się logiczne. Vermus podał mi ich pięć. Jedna to sektor z Flotą Zero Stripsów, podobno wypalony, zatem odpada, chyba że ten cały Grunwald byłby wyjątkowo zdeterminowany. Ten akurat sektor jest wszakże dość blisko, nieco więcej niż jeden parsek. Pozostałe są oddalone. W grę wchodzi jeszcze połączenie z systemem Isemin, ewentualny powrót na Gatlark, skok w granice systemu Enoch i stacja ładunkowa ze stacjonarnymi ładownicami rdzenia, bodajże Enoch 4. Do tej ostatniej puszczaliśmy już sygnał, jak i do każdego naszego patrolu w okolicy. Będą na nich czekać, o ile ich znajdą. – Madella skrzywiła się. – Najbardziej martwi mnie właśnie ta ostatnia lokalizacja. Jest za blisko dziury głębinowej, prowadzącej w głąb Ramienia Perseusza. Jeśli tam dolecą, nie muszą posiadać nawet rezerwy skokowej. Wlecą w dziurę i tyle ich zobaczymy.

Twarz Waltera poszarzała.

– Nasza główna zaleta to jednak systemy skanujące „Niani” – dodała Nox, widząc jego oblicze. – Teoretycznie każdy statek po skoku może rozpędzić się i uciec nam z radarów. Każdy z sektorów to w końcu olbrzymia przestrzeń. Ale systemy „Niani” zauważą ślizg czy echo pogłębinowe lepiej niż niejeden z okrętów specjalnych Zjednoczenia.

– Czyli znajdziemy ich...

– Mamy szansę. Ale, według Janisa, skoczyli w locie. Kapitan twierdzi, że to przełoży się na przekłamania lokacyjne. – Nadzorczyni Sektora Kontroli westchnęła. – O wszystkim, co mówię, poinformowałam już Radę Zjednoczenia. Nie mam jeszcze od nich odpowiedzi, puściłam raport przez Strumień. To potrwa, i dobrze. Nie potrzebuję tu zaraz wykładni, co i jak mamy zrobić zdaniem Błękitu. Zanim się zorientują, może będzie już po wszystkim.

Po wszystkim, pomyślał Walter. Cudowne podsumowanie sporej części mojego życia.

– Mam nadzieję, że nie polecieli do sektora... – Przełknął ślinę, starając się nie myśleć. – Sektora Stripsów...

– Rozchmurz się, Dinge – uśmiechnęła się kwaśno Mama Kość. – Pij kawę i mów, gdzie zatem twoim zdaniem powinniśmy się skierować. Wyłóż swe przypuszczenia. I powiedz, że ta cała technologia maszynowa, którą nam pewnie zabrali, nas nie przerośnie. Choć mam dziwne wrażenie, że tak właśnie będzie.

Urwała, spoglądając czujnie na przygaszonego Kontrolera, wpatrzonego w kubek z wciąż parującą kawą. Westchnęła ponownie.

– Tak jak mówiłam, narobiłeś mi kłopotów, Dinge.





Cała ta sekta to jawne pogwałcenie praw Zjednoczenia i jego ideałów! Mówimy tu o ludziach, którzy nie tyle uważają się za ludzi, co Maszyny! Umysły przekonane, że nie ma czegoś takiego jak świat rzeczywisty, a tylko jego symulacja! Uważające się za gatunek postludzki! Potrafimy zrozumieć Elohim i ich niezdrową obsesję na punkcie mitycznych Obcych. Potrafimy zrozumieć nawet Zbiór z jego dążeniem do stworzenia „człowieka psychicznego”. Ale nikt nie rozumie i nie powinien zrozumieć sekty, która otwarcie pielęgnuje wspomnienia o Maszynach i uważa się za ich spadkobierców!


fragment ulotki rozprowadzanej przez Zakon Życia, przeciwstawiający się systemowym manewrom floty Stripsów w Układzie Kasjopei





Bardzo mi przykro – powiedział medyk Błękitu. – To wyjątkowo odosobniony przypadek. W zasadzie tego prawie się nie spotyka. Pewien ułamkowy procent niemowląt...

– Niech pan nie mówi nam o procentach – powiedział Patryk Grunwald, ściskając dłoń siedzącej obok niego kontraktowej żony, Melisy. – Niech pan po prostu powie, co ma pan do powiedzenia.

– Nie możemy mu wszczepić szkieletu personala. Jego organizm odrzuca każdą ingerencję. Zupełnie jakby jego ciało nie godziło się na żaden mechanizm. – Medyk dotknął klawiatury prostego komputera z rzutnikiem i na ekranie umiejscowionym za jego plecami pokazał się płaskoobraz, przedstawiający przekrój organizmu dziecka z zaznaczonymi polami dostępu biomechanicznego. – Próbowaliśmy prostego wszczepu kontaktowego i jeszcze prostszych nanoiniekcji. Za każdym razem było to samo. Można tylko umieścić porty dostępowe... ale do niczego nie będą prowadziły.

– Przecież część zarodków personala powinna zostać przekazana w trakcie zapłodnienia... – zaczęła Melisa, ale ucichła, widząc, że lekarz kiwa głową.

– Ma pani oczywiście rację. Personale stworzone są tak, by nasza ingerencja w ich instalację była jak najmniejsza. Stanowią przecież część naszych organizmów i jako takie zostają przekazane już w nasieniu ojca, a później, w trakcie ciąży, korzystają z zasobów dostarczanych przez personal matki. Tak je wymyślono. Ale z tego, co pamiętam, korzystali państwo z Banku Genowego. To nieco zmienia postać rzeczy...

– Nie możemy mieć dzieci – wyjaśnił sucho Patryk. – Jestem całkowicie bezpłodny, zatem zdecydowaliśmy się na genotransformację mojego nasienia.

– I jak rozumiem, skorzystał pan z Banku, ponieważ pragnął pan, aby geny, które wezmą udział w procesie, pochodziły od pana przodków, czy tak? Po to, by dzięki nim genotransformować pańskie własne nasienie? Ale po co sięgał pan tak daleko? Nie lepiej było skorzystać z genów pańskiego ojca czy choćby dziadka? Nie byłoby wygodniej?

– SI Banku odkryła początki skazy genetycznej, warunkującej bezpłodność, u wszystkich moich żyjących antenatów – poinformował niechętnie Grunwald. – Gdybyśmy użyli genów mojego ojca, to nasze dziecko stałoby się bezpłodne, tak czy owak. To samo by wystąpiło, gdybyśmy użyli moich komórek do pakietu chromosomowego. Wszyscy moi, znani mi przodkowie leczyli się na bezpłodność. Nie chciałem dawać mojemu dziecku takiego... dziedzictwa. Po przeprowadzeniu dokładnych symulacji SI uznała, że trzeba się cofnąć jak najdalej.

– Jak daleko udało się panu dotrzeć? Chwileczkę... – Lekarz zerknął na ekran komputera, przywołując poufną dokumentację. – Granica wyniosła około trzystu lat, a mimo to system pokazywał wciąż błąd genowy – stwierdził. – Zaczęli państwo już ocierać się o granicę nieprzewidywalności, jak widzę... – dodał, nie wiadomo czy do Grunwaldów, czy do siebie. – Po pewnej liczbie pokoleń ekstrapolacja nie jest możliwa, a w dodatku dotarcie do konkretnego przodka jest niewykonalne. Po osiągnięciu pewnej granicy okazuje się, że wszyscy jesteśmy prawie tak samo spokrewnieni...

– Tak, ale wtedy to się stało – wtrąciła Melisa. – SI Banku Genowego odkryła, że nasienie już jest – dodała szybko, nie zwracając uwagi na niechętne spojrzenie męża.

– Nie rozumiem? – zdziwił się lekarz.

– To była jedna z trzech próbek nasienia z Muzeum Ludzkości – wypaliła Melisa Grunwald, nie zauważając nerwowego syknięcia Patryka. – Czyste, nieskażone nasienie przodka Patryka znajdowało się w muzeum. I było nasieniem z tej mitycznej Terry. Wie pan. Kolebki ludzkości zniszczonej jako pierwsza planeta w trakcie Wojny Maszynowej.

– Ale przecież nie mogli państwo...

– Mogliśmy – uciął Pat. – Nasze koneksje... sam pan wie, doktorze.

Urwał. Medyk taktownie milczał. O koneksjach Grunwaldów słyszał już wcześniej, ale nie spodziewał się, że jedni z czołowych polityków Błękitu mają aż tak długie ręce.

– To było dla nas wyjątkowo ważne. Wiedzieliśmy, że nasze nazwisko nie jest przypadkowe – podjął Pat. – To nie narzucona specyfikacja, a coś, co nazywano w czasach PEI „nazwiskiem rodowym”. Rozumie pan. Moi przodkowie pochodzili właśnie stamtąd. Z Terry. Jeden z nielicznych zachowanych przekazów historycznych tyczy się właśnie mojego nazwiska i związanego z nim jakiegoś wielkiego zwycięstwa, odnotowanego w annałach Terry. Dlatego zdecydowaliśmy się na pobranie tego nasienia i dostosowanie go do mojego organizmu.

– Rozumiem. Niemniej jednak, godząc się na genotransformację umożliwiającą panu skorzystanie z tak... proszę wybaczyć, starego nasienia, podjęli państwo pewne ryzyko. Rozumiem, że musieli państwo odrzucić geny ojca czy dziadków przez skazę, ale choć ten rodzaj... wskrzeszenia naszych przodków jest oczywiście czymś szlachetnym i w pełni popieranym przez Błękit... – plątał się medyk, próbując zatrzeć niemiłe wrażenie wywołane przez określenie „wskrzeszenia”. – Niemniej jednak nasienie, o którym mówimy, było... cóż. Więcej niż czyste i pozbawione zarodków personala.

– To znaczy?

– Liczył pan na to, że zasymilowane przez pana w procesie genotransformacji nasienie przekaże część pańskich genów. Pragnął pan także przekazać w ten sposób zalążki swojego personala. I tu napotkaliśmy na problem. Próbka odrzuciła każdy biomechaniczny element. Dodatkowo późniejszy zarodek nie pobrał zasobów personalowych matki. Mechaniczna próba wprowadzenia personala w nowy organizm także skończyła się niepowodzeniem.

– Jest upośledzony... Na Tych, Którzy Odeszli, jest upośledzony... – zaczęła płakać Melisa. Pat złapał ją za rękę, ale kobieta nie mogła się uspokoić.

– Coś wymyślimy – powiedział, ale żona nie chciała go słuchać.

– Nigdy nie skorzysta ze Strumienia! Nie poleci statkiem... nie będzie mógł niczego kupić ani sprzedać... Nie będzie mógł nawet do nas zadzwonić... Jest upośledzony, Pat! Nie mów, że tego nie widzisz...! Moje biedne dziecko...

– Mają państwo zdrowego, pięknego chłopczyka – zaprzeczył medyk. – Personal to nie wszystko.

– Żartuje pan! – wybuchła Melisa. – Jak mój syn sobie poradzi? Nie będzie mógł nawet rozpocząć normalnej edukacji!

– Istnieją środki zastępcze...

– Jakie środki... co pan opowiada... nie zdaje pan sobie...

– Proszę wybaczyć – przerwał jej lekarz. – I proszę się uspokoić. W odróżnieniu od innych rodziców dotkniętych takim losem mają państwo możliwości, by zapewnić dziecku normalne życie. Są w końcu gorsze rzeczy. Gorączka Szmidta. Wirus Modzelewskiego. Stazoneuronizacja. Choroba pogłębinowa.

– Kochanie... – Pat kucnął przy wciąż płaczącej żonie. – Posłuchaj, co mówi lekarz. Damy sobie radę, zobaczysz. Może Myrton nigdy nie będzie mógł skorzystać z komputera. Może nigdy nie wejdzie w Strumień. Może nigdy nie będzie pilotował statku. Ale to nie znaczy, że przestaniemy go kochać.




– Doszliśmy chyba do punktu, w którym trzeba to powiedzieć. To mój plagowy statek – oznajmił Myrton. – Zimprintowany ze mną, nawet jeśli część z was w to nie wierzy. Nie mam obowiązku, by wam się z tego tłumaczyć. Wy za to macie. Dlatego może mi powiecie, dlaczego tu, do ciężkiej Plagi, jesteśmy?!

Siedzieli w mesie „Wstążki” przy stole w kształcie wielkiej, rozmazanej kropli, wpatrzeni w Myrtona i w pustkę. Milcząca, odwracająca wzrok Pinsleep Wise. Wyglądający na zaskoczonego wyznaniem kapitana Hub Tansky. Spoglądająca Grunwaldowi prosto w oczy Erin Hakl. I mamroczący coś do siebie doktor Harpago Jones. Po wyjściu ze stazy Monsieur wciąż był nieprzytomny i nie mieli wcale pewności, czy się obudzi. Na razie pracował nad nim AmbuMed.

Kiedy wykastrowana SI wskrzesiła Myrtona ze stanu stazy, Grunwald wściekł się, gdyż zrozumiał, dokąd zaprowadził ich skok głębinowy. „Wstążka” tkwiła w oku cyklonu – we fragmencie przestrzeni sektora 32C, do którego znajdujące się dookoła Piekło zbliżało się raz na około siedem błękitnych lat. Nie mogli jednak polecieć dalej: statek wyglądał na solidnie uszkodzony i wszystko wskazywało na to, że nie dadzą rady skoczyć, dopóki nie doładuje się rdzeń i o ile naruszone przez działa myśliwca Janisa antygrawitony nie wesprą go przy przejściu przez Głębię.

– Ty mi to wytłumacz, Wise – odezwał się suchym głosem Myrton. – Jesteś astrolokatorem na tym statku. Wytłumacz mi, dlaczego znajdujemy się w pieprzonym Testerze, w towarzystwie Floty Zero Stripsów. Powiedz mi, jakim cudem wskoczyliśmy w jeden z najbardziej niebezpiecznych sektorów w okolicy.

– Ona... – zaczęła Erin, ale Myrton powstrzymał ją ruchem ręki.

– Nie wtrącaj się, Hakl. Chcę to usłyszeć od Wise. Moja astrolokatorka najpierw zrywa się ze swojego stanowiska, biegnie do ładowni, gdzie teatralnie mdleje, a potem lądujemy tutaj? Potrafisz to wytłumaczyć?

– Ja potrafię – wtrącił znienacka Hub. Pinsleep zerknęła na niego z ukosa, ale komputerowiec kontynuował swobodnym tonem: – To zwykłe przesunięcie głębinowe. „Wstążka” została ostrzelana, nie miałem pełnej kontroli nad Sercem. Musiało się coś spieprzyć i wykastrowana SI zmieniła parametry skoku.

– Mam spytać o to SI?

– Już to zrobiłem – odparł Tansky, wzruszając chudymi ramionami. Jego palce tańczyły lekko w powietrzu, lewitując w kierunku kieszonki pocerowanego kombinezonu. Komputerowiec najwidoczniej bardzo chciał zapalić. – Twierdzi, że statek wykonał skok zgodnie z instrukcją, ale nawet wtedy istnieje pewne prawdopodobieństwo skoku w inną część Wypalonej Galaktyki zapisaną w rejestrach.

– Jak duże prawdopodobieństwo?

– Och, naprawdę niewielkie. Ale nie do końca panowałem nad Sercem. Ten statek ma poinstalowane artefakty Obcych wyciągnięte od Elohim. Dopóki nie poznam w pełni systemu...

– Nie pieprz głupot, Tansky!

– W porządku. – Komputerowiec rozłożył ręce. – Chcę jedynie powiedzieć, że to nie tylko wina Wise. – Hub położył dłonie na stole i popatrzył ze smutkiem na swoje palce, jakby szukał czegoś pomiędzy nimi. – Ten cały... imprint, kapitanie, blokuje mi sporo dojść do software’u.

– Imprint zostaje – skrzywił się Grunwald. – Powiedzmy, że ci wierzę. Masz coś do dodania, Wise?

– Nie – odpowiedziała po chwili Pin. – Nie mam.

– Co miało znaczyć twoje odejście ze stanowiska?

– Źle się poczułam. Przepraszam – wyrecytowała bez większych emocji. – To się więcej nie powtórzy.

– Pobiegłaś do ładowni. Po co?

– Bałam się.

– Kapitanie, niech pan da spokój z tym przesłuchaniem – żachnęła się Hakl. – Niech pan lepiej spojrzy na to z innej perspektywy. Sama chętnie potrząsnęłabym tą dziewczyną, ale wciąż żyjemy. Zdobyliśmy ładunek, który może być wart górę jedów. A tamci nie mają pojęcia, gdzie jesteśmy.

– Tak, a to czemu?

– Bo tylko skończony dureń skoczyłby na Tester.

Myrton wciągnął ze świstem powietrze i wypuścił je w towarzystwie chrząknięcia niezadowolenia. Jego załoga – o ile mógł nazwać ją swoją załogą – patrzyła na niego apatycznie, jakby morale nie przeskoczyło razem z nimi przez Głębię. Nie pomagasz, Grunwald, pomyślał niechętnie. Nie pomagasz.

– Dobrze – rzucił wreszcie. – Oto dyspozycje. Wise: dokładny skan sektora z wyznaczeniem ewentualnych kolejnych punktów do skoku. Hakl: wspierasz Wise i utrzymujesz pozycję. Hub: sprawdzasz systemy oraz szacujesz uszkodzenia. Doktorze: doprowadza pan do porządku Monsieura. Muszę mieć mechanika, i to od zaraz. Ja sam wyjdę na zewnątrz.

– Na zewnątrz...? – nie wytrzymał Harpago. – Tam przecież...

– Ktoś musi – orzekł Myrton. – Trzeba przyjrzeć się naocznie uszkodzeniom kadłuba, zreperować, co się da, na szybko. Poważniejszymi sprawami zajmie się Monsieur. Pinsleep – odwrócił się w stronę dziewczyny – jakie jest ryzyko natknięcia się na Flotę Zero w tym rejonie?

– Istnieje pewne ryzyko – odpowiedziała po chwili. – Stripsowie mają tu swoje szlaki i znają każdy spokojny fragment 32C. Okresowo sprawdzają, czy ktoś tu nie przyleci. Kiedyś mieli sporo wizyt, z uwagi na wraki.

– Wraki?

– Tester to jeden z intensywniej wypalonych sektorów. Sporo było tu wraków statków zawierających technologię Obcych i maszynową. Możliwe, że walki toczyły się tu już w trakcie Wojny Kseno – recytowała beznamiętnie Pinsleep. – 32C jest blisko Przedpokoju Kurtyzany. To świetna baza strategiczna.

– Przedpokój Kurtyzany. Dziura głębinowa – zauważył z zaskoczeniem Hub Tansky. – Prowadząca w głąb Ramienia Perseusza. Nieźle.

– To nasze miejsce docelowe – zdecydował Myrton. – Lecimy tam od razu, kiedy tylko uda się nam skoczyć.

– Panie kapitanie... – jęknął niespodziewanie Harpago. – Ramię Perseusza... przecież pan wie...

– Nie teraz, doktorze – przerwał mu Grunwald. Jones zamknął usta. – Jakieś pytania? – dodał kapitan.

– Ja mam – odezwała się Hakl. – Niestety, „nie teraz, doktorze” mi nie wystarcza. Co się stało w Ramieniu Perseusza, kapitanie?

– Nic, co mogłoby was interesować – uciął Myrton. – Stare sprawy.

– Związane z poprzednim statkiem?

– Hakl – odezwał się zimno Grunwald – nie słyszałem tego pytania. Przypominanie mi o przeszłości i o tym... wypadku nie powinno mieć miejsca. Coraz bardziej widzę, że problem z zaufaniem wykazuję nie ja, a wy, jako moja załoga. Radzę to przemyśleć.

– Nie zamierzałam...

– Dlatego nie będziemy już do tego wracać. To wszystko – oznajmił Myrton, patrząc Erin prosto w oczy, ale pierwsza pilot nie odwróciła wzroku. Wreszcie sam skierował się do wyjścia z mesy. – Zaczynamy. Rozejść się.




Kto jak kto, ale Tansky nie miał wcale zamiaru robić tego, co mu nakazano.

Jasne – z ochotą dorwie się znowu do Serca. I z jeszcze większą werwą spróbuje wywołać okoliczny Strumień, po czym włamie się do przesyłanych nim danych Stripsów i pościąga sobie technologiczne paczki. Kto wie, może od razu natrafi na dokumenty związane z imprintem? Czy to przypadkiem nie Stripsowie łączą się jakoś ze swoimi statkami? Ale na to mieli jeszcze czas, uznał. Szybko stąd nie odlecą.

O wiele bardziej ciekawiła go ładownia.

Księżniczka Hakl nie jest w ciemię bita, zauważył z pewnym zadowoleniem. Nawet nie chodzi o to jej pytanko. Ale stwierdzenie o górze jedów zadziałało na jego wyobraźnię. Nie chodziło mu jednak o jednostki kredytowe Zjednoczenia, a o to, jak mógłby wykorzystać fakt, że na pokładzie „Wstążki” znajduje się ładunek o nieoszacowanej wartości. Na jakiego kupca delikatnie naprowadzić Myrtona? Zjednoczenie? Stripsowie? Klan Naukowy? A może... Uśmiechnął się do siebie, rozważając ruch, o jaki nigdy wcześniej by się nie podejrzewał. Oto pytanie. Czy muszki polecą tam, gdzie wskaże im pająk? Czy mu uwierzą? Czy mu zaufają? To było kluczowe. I tylko to powodowało dreszcz, wciąż pompujący mu krew do suchego serca.

Idąc korytarzem w kierunku drabinki prowadzącej na pokład dolny, Hub wyciągnął pałeczkę z neonikotyną i strzelił z fuzyjnej zapalniczki. Przeprogramowane mechanizmy „Wstążki” nie zareagowały na niewielką, niespodziewaną smużkę dymu. Komputerowiec włożył peta do ust i zjechał w dół, szybko zmierzając w kierunku maszynowni, rdzenia i luku magazynowego. Jego kroki niosły się echem po metalicznej podłodze statku.

Niestety, wejście okazało się zamknięte.

– Jaja sobie robisz, kapitanku – wysyczał Tansky, klepiąc w klawiaturę hydraulicznych drzwi. – Zablokowałeś to gówno? Nie wierzę.

Kiedy ten skurczybyk to zrobił? Od razu, kiedy wyleciał ze stazy? I jak tego dokonał? Hub miał w personalu kody awaryjne do wszystkich wejść, w dodatku większość z nich odblokował. Genoczytniki powinny reagować na niego tak, jak na Myrtona – może z wyjątkiem kajuty kapitańskiej. Czy ten zadufek ośmielił się zapaskudzić imprintem i jego obejścia? Dlatego, że nie chciał, żeby ktoś zerknął na to wyciągnięte z Widma cudeńko? Do którego i tak nie miał żadnego prawa?!

O, niech cię Plaga, chłopcze. Nie będziesz mną rządził...

Hub odsunął się od drzwi. Spowite neonikotyną serce waliło mu ciężko, ale personal już pracował, dorzucając tlen, endorfiny i profilaktycznie monitorując nagle nabrzmiałe żyły. Brakuje tylko tego, żebym dostał tu nagle średniowiecznego zawału czy wylewu, pomyślał. I to przez kogo? Przez jakiegoś aroganckiego...

Dobrze, uznał. Dobrze. Tylko spokojnie. Ładunek może poczekać. Strumień – to on jest najważniejszy. Tansky zaciągnął się dymem, pozwalając, by rakotwórcza mgła wypełniła mu płuca. Ściągamy dane, analizujemy. Tylko tyle. Spokojnie. Spokojnie.

Powoli, nie śpiesząc się, Hub ruszył w kierunku Serca.




Pinsleep Wise towarzyszył chłód. Nie zauważyła go od razu po wyjściu ze stazy. Miała wtedy inne rzeczy do roboty. Ale kiedy przekazała serię koordynat Erin, stwierdziła, że na dłoniach pojawiła się jej gęsia skórka. Ignorowała ją do momentu, kiedy „Wstążka” znalazła się już bezpiecznie w oku tego piekielnego cyklonu.

Pusty obszar nie był specjalnie wielki, ale spokojny: skomplikowane trajektorie wielu poruszonych ciał, wraki i błyskające wyładowaniami pyły i gazy omijały to miejsce wskutek zsumowanych oddziaływań grawitacyjnych. Pin wiedziała, że podobne spokojne punkty połączone są zawiłą plątaniną krzyżujących się korytarzy przelotowych i że – teoretycznie – można było przedostać się za ich pomocą na granice systemu, oznaczone bojami lokacyjnymi. Ale nawet wtedy nie było to proste. Wszechświat, poszczególne układy solarne i orbitujące w nich ciała niebieskie, jak i cała Wypalona Galaktyka, były w końcu w ruchu.

Zajmij się pracą, Wise, zdecydowała. Tak będzie najlepiej.

Ale nie mogła. Wspomnienie tego, co widziała w luku magazynowym, wracało do niej jak bumerang. Pamiętała, jak przeciera dłonią szybkę pokrytą srebrnym pyłem, jak dotyka migotliwej materii Widma i potem...

Może się pomyliłam. Byłam zdenerwowana przez fakt, że Jared powiedział wtedy to, co powiedział. Coś mnie tknęło i tyle. Reszta to już nerwy i efekt niezażycia neurodopaminelu. Miałam go wziąć, ale coś mnie rozproszyło. Wezmę go teraz i wszystko się skończy.

Ale wiedziała, że tak się nie stanie. Czuła coraz wyraźniej chłód i kątem oka dostrzegała drobne nitki mrozu ciągnące się po posadzce statku, osiadające na fragmentach sprzętów. Wszystko to nasiliło się, kiedy tylko zbliżyli się do tego Widma.

Czym jest Głębia? Nikt tego nie wie na pewno. Tylko Maszyny potrafiły przebyć ją świadomie, ale i tak nie umiały odpowiedzieć logicznie na pytanie, co takiego widziały. W trakcie lotu nie działał żaden rejestrator – statek był niczym martwy, zamrożony w nicości. Głębia. „Wstążka” ją pamiętała. Pin, tak jak każdy z załogi, miała dostęp do danych rejestracyjnych statku. „Czarna Wstęga”. Skokowiec zagubiony przez lata w Głębi, statek Widmo. Choć akurat ona nie musiała sprawdzać niczego w rejestrze. Wiedziała to już pierwszego dnia. To nie Jared, choć uważałam, że to znowu on stosuje swoje sztuczki. To skażenie Głębią. Nawiedzenie nią. I wcale nie jest powiedziane, że to skażenie z przeszłości. Równie dobrze może chodzić o przyszłość. Głębia nie zna pojęcia czasu. Czy inaczej skok szybszy od światła byłby w ogóle możliwy?

Ten skokowiec wciąż jest martwy. Jest Widmem, które dopiero się stanie. I ja to widzę. Widzę poblask Głębi.

Pinsleep wysłuchała tego, co miał do powiedzenia Myrton. Jak otępiała wróciła do konsoli nawigacyjnej, wcześniej zatrzymując się w swojej kajucie i przyjmując porcję kolorowych pastylek. Rozpoczęła serię wyliczeń, nie patrząc na nikogo i nie rozmawiając z nikim. Wokół niej trwał chłód – i miała dziwne wrażenie, że tak już pozostanie.

Przynajmniej dopóki nie pozbędą się tego, co leżało w ładowni.




Bez wychodzenia na zewnątrz istniało kilka sposobów, by sprawdzić stan statku. I żaden niestety teraz nie wystarczył.

Pierwszym sposobem był zwykły skan, przeprowadzony przez wykastrowaną SI. Tym mógł oczywiście zająć się Hub Tansky z poziomu Serca. Sposobem drugim był imprint. Grunwald skorzystał z niego od razu, by prawie natychmiast wyskoczyć z personalowego wpięcia. Bolał go cały bok, i to tak mocno, że mógł dokładnie wyobrazić sobie rozdarcie kadłuba. Dopóki sprawa się nie wyjaśni, nie zamierzał stosować imprintu bez środków przeciwbólowych.

Sposób trzeci zastosowała sama SI, puszczając chochlika – niewielką, lewitującą wokół statku kamerkę, będącą częścią standardowego wyposażenia skokowca. Mieli ich kilka, ale choć chochliki mogły zbliżyć się do uszkodzenia, nie potrafiły wlecieć w ewentualne rozdarcie. Teoretycznie było to nawet możliwe, ale wzrastał stopień komplikacji związany z ich sterownością – wskutek wyładowań uszkodzonych rur energetycznych.

Sposobem czwartym były kamery zewnętrzne przymocowane do kadłuba, ale traf chciał, że ich część uległa zniszczeniu wraz z nim. Z punktu widzenia mechanika skuteczniejszy byłby sposób piąty, czyli wykorzystanie emiterów cząsteczkowych, które mogły zbombardować kadłub nanitami przekazującymi dane na temat zniszczeń do SI. Niestety, w ten sposób mogli obejrzeć jedynie topografię i głębokość rozdarcia. Niektóre ze statków Zjednoczenia miały rzekomo możliwość i naprawy nanitowej – ale zapomniana technologia Starego Imperium wciąż funkcjonowała jako niepewna ciekawostka. Świat byłby na pewno piękniejszy, gdyby można było sobie „wydrukować” odpowiedni fragment wyposażenia z pomocą nanitów. Nanity były jednak także technologią dość ryzykowną. Ludzkość pamiętała o wirusie nanitowym rozprowadzonym przez Maszyny w pierwszej fazie walk. Trauma była na tyle mocna, że i nanity, i Maszyny wsadzano w zasadzie do jednego worka.

Pozostawał sposób szósty. Wyjście na zewnątrz. A było to coś, za czym Grunwald specjalnie nie przepadał. Na pokładzie swojego skokowca był u siebie. Poza nim znajdował się w pustce, pozostawiony naprzeciw ryczącego ogromu Wszechświata. Poza nim był śmiertelny.

Skafander próżniowy nie był wieloczłonowym, obwieszonym narzędziami skafandrem mechanika. Myrton może i pragnął dodać animuszu załodze, ale nie miał wcale przekonania, że uda mu się cokolwiek naprawić. Bok ciągle pulsował wspomnieniem silnego bólu, imprint nie kłamał. Czekała ich stocznia. Najważniejsze było to, żeby mogli skoczyć i znaleźć się w Przedpokoju Kurtyzany, a potem w cywilizowanych systemach Ramienia Perseusza, które chętnie zapłacą każdą cenę za prehistoryczną technologię Maszyn.

Kto wie, pocieszał się. Może uda się opłacić i statek? Plaga, może nawet kupi sobie pełnoprawną fregatę... albo i więcej. Ile może być warte to, co ściągnęli? I czy zdążą to sprzedać, zanim ich usmażą?

Płynął przy kadłubie statku, przypinając się kolejnymi fragmentami linki niczym cierpliwy górołaz, po raz pierwszy żałując, że „Wstążka” ma tak duży rozmiar. Zdecydował się na jedno z bliższych dojść serwisowych, utrzymując stały kontakt z monitorującą jego spacerek Erin Hakl, ale musiał przejść nie po płaskiej powierzchni, lecz po kadłubie pełnym rurowatych zwojów napędu głębinowego, tarcz emitujących pole magnetyczne i bolców antygrawitonów. Za plecami i po bokach, wyjątkowo blisko, zbyt blisko, rozgrywała się niema kanonada barw, rozedrganych piorunowych nici i uderzających o siebie poszarpanych kul węgla, żelaza, niklu i piroksenu.

Piekło.

– Hakl, dane – powiedział do wewnętrznego mikrofonu ukrytego w hełmie skafandra.

– Jeszcze dziesięć metrów – odpowiedziała posłusznie, choć zimno. Zapewne nadal pamiętała upokorzenie w trakcie spotkania w mesie. – Cały czas prosto.

– W porządku – odparł, widząc już rysę rozdarcia. – Zaraz dojdę.

Ruszył nieco szybciej, co jakiś czas wystrzeliwując kolejny fragment linki i pomagając sobie odrzutowymi dyszkami z gazem. Rozdarcie musiało znajdować się w większej części pokładu dolnego, na prawej burcie, i zahaczało o pokład środkowy. Myrton dotarł tam w pół minuty i zamarł, patrząc na ogrom zniszczeń.

Nie skoczą, tyle już wiedział. Teoretycznie można było wykonać skok nawet przy solidnym uszkodzeniu zewnętrznych części napędu. Ale „Wstążka” została rozorana.

Okablowane rurami fragmenty napędu głębinowego wyglądały na rozprute, przez dziurę kapitan widział solidny fragment otwartych luków magazynowych, w których, z tego, co pamiętał, trzymali nieszczęsne porosty proteinowe. Antygrawitony trzeszczały wyładowaniami tak, że strach było podejść. Ten najemnik tak ich nie urządził. Owszem, trafił, ale reszty dokonał sam skok.

Wyglądało to kiepsko.

Monsieur mógł doklepać coś tu i ówdzie i kto wie, może nawet przy włączonym polu magnetycznym dojdą do ponad połowy prędkości światła. Ale nie skoczą. A jeśli nawet, to nie wyjdą z Głębi. To koniec, zrozumiał. Teraz potrzebują stoczni.

– Wracam, Hakl – powiedział do mikrofonu, starając się, by jego głos brzmiał w miarę normalnie. – Wezwij doktora Harpago i Huba na pokład dolny. Będę tam na nich czekał.

– Przyjęłam.

– Bez odbioru.




Doktor Harpago Jones informację o wezwaniu odebrał w ubikacji połączonej z jego gabinetem. Zerwał się nerwowo, klnąc cicho na ułomny, definiujący człowieka biologizm, i popędził do natrysku ciśnieniowego. Opłukał ręce i twarz, patrząc na siebie w lustrze. Wyglądał tak, jakby zaraz miał paść na serce. Otworzył szafkę i przez ułamek sekundy popatrzył tęsknie na stojącą na półce buteleczkę z kognitykiem.

To złe wiadomości, pomyślał. Złe wiadomości. Złe, złe, złe!

Niech to Plaga, westchnął w duchu i zamknął szafkę. Popatrzył na siebie raz jeszcze: stara, poorana zmarszczkami twarz, siwe, zgrabnie ostrzyżone włosy z nitkami zapomnianej czerni. Nieskazitelny jak zwykle kombinezon. Odruchowo przejechał po nim dłonią w poszukiwaniu niewidocznych pyłków. Tylko to mi pozostało. Godność. Cokolwiek to oznacza, stwierdził, odwracając się od lustra i zmierzając w kierunku wyjścia na korytarz pokładu środkowego.

Nie mogę się poddawać, uznał, starając się, by jego kroki były mocne i zdecydowane, choć czuł, że przypominają raczej dreptanie chorego ptaka. Kapitan ciągle żyje. Ciągle jest szansa. Nie mogę zrezygnować. Będzie dobrze. Ale Przedpokój... przecież on wie, kto tam będzie! Całe plagowe Ramię jest nim skażone... Nie, nie... to na pewno przystanek... tylko przystanek przed dalszym skokiem.

W jego głowie wirowały zdania pełne uspokajających zapewnień, przerywane cichym skrzeczeniem nadchodzącej klęski. Jestem stary i zmęczony, użalił się nad sobą. Do Plagi z tym wszystkim! Jakby na przekór pozornej niemocy, podszedł dziarsko do drabinki i zjechał na dół niczym średniowieczny strażak z czasów PEI, boleśnie urażając się w piętę. Jęknął z bólu i ledwo tłumionego lęku.

I jeszcze ten mechanik! Co będzie, jeśli nie przeżyje? AmbuMed ciągle wskazywał wstrząs mózgu. Czyżby krwiak? Operacja przerwana stazą i skokiem głębinowym! Mózg to nie zupa, żeby w niej mieszać. A ten człowiek to być może jedyny ich ratunek!

Nieważne, nieważne, nie teraz. Wykończę się, wykończę...

Widział już Myrtona – chyba to był Myrton – stojącego na korytarzu pokładu dolnego, tuż przy drzwiach do jednej z ładowni. Doktor Harpago Jones przyspieszył kroku, usiłując nie kuśtykać, ale nie było to zbyt proste. I ten oślizgły komputerowiec z łysym łbem... Też tam był, bezceremonialnie paląc to swoje świństwo. Czemu kapitan nie...

Później, później, skarcił się. Nie teraz.

Oszaleję.

– Doktorze Harpago – powitał go Grunwald.

– Kapitanie.

– Wchodzimy – oznajmił Myrton i odwrócił się w kierunku hydraulicznych drzwi. Rezygnując z wpisywania kodu, odblokował je z pomocą genoczytnika. – Trzeba zobaczyć, ile warte jest to, co ściągnęliśmy.

Drzwi wydały coś w rodzaju cichego westchnienia i uniosły się. Przez moment dostrzegli jedynie panującą w luku ciemność, którą rozjaśniły szybko zapalające się lampki. Część z nich trzeszczała cicho; najwidoczniej nawet ten fragment statku ucierpiał, przejmując uderzenie energetyczne powstałe po zniszczeniu prawej burty skokowca.

– Tam jest... – zauważył spokojnie Hub Tansky, wskazując na leżącą na ziemi białą trumnę. Doktor Harpago kiwnął głową; czekał na ruch kapitana. Grunwald ruszył szybko do przodu i kucnął przy wyglądającym już na zupełnie zmaterializowany ładunku, z którego wyparowały resztki struktury widmowej.

– To przyszła zobaczyć Wise? – upewnił się Jones. Myrton kiwnął głową, patrząc na boczne, niezrozumiałe symbole wyryte w białej powierzchni. – Co tam jest?

– Zaraz zobaczymy – oznajmił kapitan. Dotknął dłońmi boku pojemnika. – Tansky? Jakieś pomysły?

– Wygląda jak człowiek – zauważył Hub i oświetlił widoczną na wierzchu trumny szybkę przetartą przez kogoś dłonią. – Może to komora hibernacyjna? Nie widzę wyraźnie rysów, ale zaryzykowałbym stwierdzenie, że...

Coś szczęknęło. Cofnęli się odruchowo.

– Panie kapitanie – jęknął Jones, ale było już za późno. Pojemnik otwierał się, budząc się do życia kilkoma zapalającymi się wewnątrz lampkami i wyzwalając zimny, mgielny opar niczym w efektach specjalnych jakiegoś starego płaskofilmu. Tansky kaszlnął i rozpędził dłonią szybko opadającą w dół lodowatą mgłę.

– Człowiek – wyszeptał Myrton. – Młody mężczyzna, około dwudziestu kilku błękitnych lat.

– Nie – zaprzeczył Hub. Nachylił się nad leżącą sylwetką i wyciągnął płytkę swojego personala. – To Maszyna.

– Jak...

– Chwileczkę... widać tu sporo języka maszynowego.

– Gdzie?

– Wszędzie wokół tego, z braku innej nazwy, „posłania”. Odpowiedni symbol pewnie jest i na samym ciele, ale jeszcze go nie widzę.

– To niemożliwe – wyszeptał Harpago. – Wygląda zupełnie jak człowiek!

– Nie – zaprzeczył wciąż nachylony nad ciałem Hub. – Zupełnie nie. To stary błąd Maszyn. Jest zbyt... jak by to określić...? Jest za bardzo urodziwy. Efekt uboczny stworzenia jednostki totalnie proporcjonalnej, przy idealnym zgraniu każdego elementu genowego. To ideał, do którego dąży natura. Takiego stopnia nie da się uzyskać nawet poprzez genotransformację. Mamy przed sobą prawdziwego Mistera Universum, panowie.

– Jesteś pewien? – spytał Grunwald.

– Poza tym na twarzy ma folię. Albo coś podobnego. Nie wyobrażam sobie, by ludzi pieczętowano folią – zauważył Tansky. – To także oznacza, że ta jednostka nigdy nie była uruchamiana. Momencik... – Komputerowiec zerknął na płytkę personala połączoną z Sercem. – SI statku twierdzi, że prawdopodobnie można to uruchomić poprzez zdjęcie „folii” i naciśnięcie na jakikolwiek fragment odsłoniętej tak twarzy. Logiczne, eleganckie rozwiązanie. O, pięknie. Mamy już i nazwę.

– Żartuje pan... – wychrypiał Harpago.

– Nie, to proste. To w końcu stary język maszynowy, zero szyfrowania. Dostępny dla każdego w Strumieniu. Deklinacja, symbole, ciąg zero-jedynkowy. Część obecnego oprogramowania nadal się na nim opiera. Maszyna oznaczona jest zatem jako... Jednostka Autonomiczno-Reprogramowa klasy D. Zakładam, że klasa D to zwykły stopień maszynowy. – Hub z widocznym zadowoleniem schował płytkę personala. – Znane jest panom stopniowanie? – Milczeli, zatem kontynuował: – Pierwszy stopień dla Maszyn na poziomie owadów, drugi zwierząt, a trzeci już prawie ludzki. Na wykastrowanych trójkach opiera się dzisiejszy przemysł maszynowy, o ile ktoś decyduje się na to, by sprawić sobie takie coś, za co może zostać zlinczowany w części zacofanych układów. – Chrząknął. – Zakładając, że A oznacza jedynkę, B dwójkę i C trójkę, to mamy tu czwórkę. Proponuję tego nie włączać. To coś ma nasz poziom intelektualny, a może go nawet przewyższa. Ryzyko Maszynowe w czystej formie, niewykastrowana SI obleczona w ciało. Bomba zegarowa.

– A to określenie „autonomiczno-reprogramowa”? – wtrącił Myrton. Hub wzruszył ramionami.

– Znaczy dokładnie to, co pan myśli. To najdoskonalsza forma Maszyny. Autonomiczna, bo w pełni niezależna od narzuconego oprogramowania czy sterowania z zewnątrz. I reprogramowa, ponieważ jej sztuczna inteligencja zakłada uczenie się i zmianę, a nawet reinstalację własnego software’u. Wyjątkowo niebezpieczne diabelstwo.

– Ile to jest warte? – spytał po chwili ciszy Grunwald. Patrzył na Maszynę, nie mogąc uwierzyć, że zapomniany, legendarny demon znalazł się na jego pokładzie.

– Tego się nie da oszacować – oznajmił Tansky. – Ale niemało. Według karnych paragrafów Zjednoczenia jest także wyrokiem śmierci dla każdego, kto to posiada.

– Panie kapitanie... – zaczął słabo doktor, ale Myrton nie słuchał. Zamiast tego wyciągnął mikrofon kontaktowy i nacisnął przycisk wywołania.

– Hakl, słyszysz mnie?

– Tak, kapitanie.

– Natychmiast rozpocznij nadawanie – powiedział, czując, jak z każdym słowem ogarnia go dziwny, lodowaty chłód. – Wszystkie pasma. Nasza lokalizacja, sygnatura i tak dalej. Wyłap Flotę Zero. Mają do nas przylecieć, i to w podskokach.

– Ale...

– Powiedz im, że mamy coś do sprzedania. Coś niezwykle cennego. Niech zabiorą ze sobą chipy naładowane jedami. I jednostkę ratowniczą razem z zestawem tych ich osławionych cybernetycznych mechaników. Po wszystkim chcemy być jak wyjęci spod igły. Zrozumiałaś?

– Tak jest.

– Zaczynaj. Wracam do stazo-nawigacji. Bez odbioru – zakończył i wyłączył mikrofon.

W ciszy, która nastąpiła, słychać było tylko ciężki oddech Jonesa.





Wszelkie kontakty z Elohim, jak i z każdą z sekt, powinny zostać ograniczone. W pracy Strażnika Granicy najczęściej natkniecie się wszakże na Elohim. Dlatego uczulamy zwłaszcza na nich. Ich sposób myślenia, po wiekach genotransformacji, znacznie różni się od ludzkiego. Porównując historię kontaktów z sektami, zauważycie, że łatwiej porozumieć się nawet ze Stripsami czy Zbiorem. Jednakże wiara Elohim w powrót Tych, Którzy Odeszli może być dla nas użyteczna.

Elohim chętnie udostępniają skany Granicy i wyniki badań Promienia, a ich obecność na Granicy Galaktycznej jest częsta. Strzeżcie się jednak przed nadmiernym okazywaniem im zaufania. Oni pragną Powrotu.

My przed nim strzeżemy.


początek wykładu technicznego Sekty a Strażnicy, przeznaczonego dla kandydatów zainteresowanych czasową pracą Strażnika Granicy





Tuż przed planowanym skokiem głębinowym w sektor 32C Natrium Ybessen Gatlark udał się do swojej kajuty, by zobaczyć się z Aro.

Zdawał sobie sprawę, że kieruje nim sentyment do starej, trójkowej, wykastrowanej Maszyny, ale czuł się zmęczony przekonywaniem kapitana i potrzebował przyjaciela – choćby był to zwykły Autonomiczny Reprogramat Oscylacyjny. Coraz mocniej dawała też o sobie znać psychofizja; ciało domagało się zapłaty za prekognicję. Nat czuł, że robi mu się niedobrze, i z rezygnacją patrzył na rosnącą bladość skóry. Dowcip o strukturze widmowej, który dźwięczał niczym echo w jego głowie po spotkaniu z kapitanem, już nie wydawał mu się tak zabawny.

Cóż, na razie musiał radzić sobie z twardą materią. Czekało go przetransportowanie wózka ciasną windą i przeciśnięcie się z całym sprzętem przez drzwi kajuty. Kayt Telses wyznaczył mu największą, z szerokim wejściem, ale statki kosmiczne rzadko projektowano dla osób niepełnosprawnych – większość chorych nie była tak zresztą traktowana, decydując się na wsparcie cybernetyczne.

Wszystko jedno, uznał, wypływając z windy dzięki zamontowanym pod wózkiem antygrawitonom. Może jestem przykuty do wózka, ale posiadam mózg. Przynajmniej mam taką nadzieję. Oby to wystarczyło, bo zostałem tu całkiem sam. Nie wiem, co dzieje się z Kirke, nie ma też sensu wysyłać sondy do Pana Cienia – tak nazywał się jego enigmatyczny kontakt z Lożą, ukazujący mu się jedynie pod postacią zamglonego hologramu.

– Nat! – wyartykułował Aro na jego widok, nagradzając jego obecność kilkoma modulowanymi odgłosami i podnosząc dwa z sześciu chwytnych ramion. Niegdyś Natrium dołączył mu nowoczesny generator dźwiękowy, ale wystarczyło, że Maszyna raz odezwała się głosem czterdziestoletniego wielbiciela trunków, by wymontował ten element i pozostał przy stricte sztucznej, mechanicznej barwie głosu. – Pan Nat! Pan Nat!

– Kończymy to wariactwo – zdecydował Natrium. – Niech Telses gada, co chce, ale nie będziesz mówić jak półgłówek. Odblokuję ci funkcje językowe. Nigdy nie byłeś elokwentny i zawsze mówiłeś w trzeciej osobie, ale nie byłeś idiotą... – Wyciągnął rękę w stronę beczułkowatego korpusu Maszyny, tam gdzie pod jedynym, wielkim jajowatym okiem Aro znajdował się panel sterowniczy. Genoczytnik zaterkotał i otworzył klapkę, ukazując przyciski, gałki i pokrętła. – I już – oznajmił, przestawiając potencjometr wykastrowanej SI na maksimum. – Jak się czujesz?

– Wielka radość, hop, hop, hop!

– No tak. Szybko ci nie przejdzie – skrzywił się Nat.

Po obejściu blokad, co już przetestował, można było jednym ruchem wzmocnić intelekt, ale nie narzucone ograniczenia programowe, takie jak oscylacja IQ: intelekt wzrastał w miarę reprogramowania i nauki, by potem opadać w procesie automatycznej kastracji i znowu wzrastać, dzięki czemu uzyskiwano poprawnie wykastrowaną SI cierpiącą na swoistą intelektualną czkawkę. Sztuczna Inteligencja mogła zrozumieć skomplikowane polecenia, ale niekoniecznie potrafiła popisać się równą komplikacją językową. Stworzenie elokwentnej Maszyny nie było może trudne, ale pamięć o Wojnie narzuciła twórcom imperatyw wyposażania SI w niby-dziecięce, psychologicznie bezpieczne składnie i normy fleksyjne. W wykastrowane Maszyny wrzucano niemal na siłę elementy humorystyczne lub pogłos stałej służalczości.

– Aro: polecenie ukryte – wyszeptał Nat. Maszyna zastygła bez ruchu, patrząc na niego swoim jedynym okiem, w którym żarzyły się plamki wewnętrznych światełek. – Wpinasz się w każdy dostępny fragment Strumienia i usiłujesz nawiązać kontakt z elementem „Pan Cień”. Po uzyskaniu kontaktu nadajesz przekaz o następującej treści: Tu Goblin. Potwierdzam kontakt z Widmem maszynowym. Podejrzewam transportowiec Maszyn. Część ładunku, przed wygaszeniem Widma, została przejęta przez nieznany skokowiec, który udał się następnie do sektora 32C Ramienia Łabędzia. Wyruszam w pościg. Znajduję się na gatlarskim niszczycielu „Płomień”, kapitan Kayt Telses. Uwaga. Zdobyczą zainteresowane jest Zjednoczenie. W trakcie operacji natknęliśmy się na niszczyciel „Niania”, kapitan Vermus Tarm. Niszczyciel „Niania” według naszych skanów wyczerpał rezerwę skokową. Czekają zapewne na ładownice rdzenia. Na chwilę obecną nie jestem w stanie potwierdzić, czy po uzupełnieniu energii udadzą się w ten sam sektor co my i czy w ogóle podejrzewają, że jest to sektor właściwy. Z uwagi na wagę operacji proszę o ewentualne wsparcie. Pozostając w kontakcie, czekam na dalsze instrukcje. Koniec polecenia ukrytego. Zapisałeś wszystko?

– Bardzo ładnie zapisane, bardzo ładnie!

– Dobrze. Spróbuj wykonać od razu, kiedy będziesz w stanie nawiązać kontakt. Niebawem wchodzimy w Głębię – mruknął Natrium. Aro zabuczał potwierdzająco, ale Nat nie był dobrej myśli. Przekaz strumieniowy to nie sonda skokowa. Kiedy Pan Cień otrzyma wiadomość i na nią odpowie, może być już po wszystkim.

Westchnął i odpłynął kawałek swoim fotelem, kierując się w stronę zamontowanej w kajucie mikrokuchni. Naszła go ochota na lekką kawę z dużą ilością mleka. Urządzenie nie wyglądało na zbyt skomplikowane i miał nadzieję, że uda mu się wydrukować pełny termokubek bez spadania z wózka.

– Pan Natrium? Książę Natrium? – zatrzeszczał głośnik. – Tu Tipsy Palm. Mogę wejść?

– Proszę – odpowiedział Nat, naciskając przycisk. Urządzenie wypluło termokubek i zaczęło nalewać brązowawy, gorący płyn. Drzwi kajuty wsunęły się w górę i do środka wszedł karłowaty, siwy mechanik z uprawnieniami głębinowca. – Napije się pan kawy?

– Nie, ja po tym po ścianach chodzę... Za mały jestem, żeby się jeszcze pobudzać – oznajmił Palm, podejrzliwie zerkając na Aro. – Wyłączył go pan, książę?

– Nie. Działa. I już mówiliśmy na początku, wystarczy samo „pan” albo „Nat”. – Natrium odwrócił się z kubkiem. – Nie jestem zresztą formalnie księciem, tylko jego synem. Poprawna forma to bodajże następca czy coś. Albo Jego Wysokość Twór Jajec.

– Nie przepada pan za tytułami?

– Nieszczególnie. – Nat upił kawy, która okazała się zaskakująco dobra. – Mam taką jedną... współpracownicę. Ją niekiedy o nie męczę. Dla przyjemności samego męczenia.

– W porządku – chrząknął Tipsy, co miało zapewne oznaczać zapowiedź chichotu, ale mechanik nie zaśmiał się. Wciąż zezował na Maszynę. – Na Tych, Którzy Odeszli... – wypalił wreszcie. – Ciary człowieka przechodzą. Nie boi się pan, że głowę panu urwie czy coś?

– Aro? – uśmiechnął się Nat. – Ma modulator agresji. Kiedy zaczyna się denerwować, dymi mu z tyłka... Żartowałem – dodał szybko, widząc, że mechanik łyka gładko absurdalne wyjaśnienie. – To wykastrowana SI. Nic nie zrobi, choćby mógł, a nie może. No dobrze... – Uśmiechnął się ponownie. – Co pana sprowadza?

– Ta kajuta ma uprząż stazową – wyjaśnił Palm, przechodząc pośpiesznie obok Maszyny i wskazując na wtopione w ścianę stanowisko. – Był pan wcześniej wpięty na pokładzie środkowym, ale może woli pan w kajucie? To też twarda staza, wybudzę pana.

– Kiedy skok?

– Niebawem. Czyli... lecimy na Tester?

– Tylko na granicę – uspokoił go Natrium. – Do pierwszej boi lokacyjnej. Nie ma się czego obawiać. Poskanujemy trochę, i tyle.

– Nie wiem, czy starczy nam energii na powrót – poskarżył się Tipsy, podchodząc do uprzęży i otwierając schowek z rurkami stazowymi. – Rdzeń się doładuje, ale tak jak mówiłem, od razu po skoku możemy nie mieć nawet parseka na kolejny. Może uda się skoczyć w głębi systemu, o ile ktoś chce popełnić samobójstwo w wypalonym sektorze, ale więcej nie da rady...

– Skanowanie i tak potrwa – powiedział Nat. – Akurat, żebyśmy naładowali się automatycznie i potem skoczyli z powrotem.

– Jak pan mówi. – Palm wzruszył ramionami i zamknął płytkę schowka. – To jak? Chce już pan w stazę?

– Myślałem, że jeszcze jest czas...?

– Jest, ale miałbym pana z głowy. Dla pana to bez różnicy – wyjaśnił Palm. – Dla mnie to trochę roboty. Ten wózek trzeba przymocować.

– Niech pan więc przymocuje i powtyka mi rurki – zgodził się Nat. – Stazę wprowadzę już sam.

– Jest pan pewien?

– Tak – odpowiedział Natrium. – Będzie jeszcze czas. Nawet licznik jeszcze nie wskoczył.

– W porządku. – Tipsy Palm podszedł do Nata i pociągnął za uchwyty, ślizgając fotelem nad podłogą kajuty. – O, już się zaczyna – dodał, gdy do ich uszu doleciał trzask nadajnika z kajuty i coś, co brzmiało jak uderzenie gongu zmieszane z fragmentem czegoś na kształt gatlarskiego hymnu. – Będzie peroracja.

– Co?

– Peroracja – odpowiedział niewzruszony mechanik, dostawiając wózek i mocując pierwsze z pasów uprzęży. – Zaraz sam pan usłyszy. Będzie perorował, perorant – mruknął do siebie, zapinając pierwszy zatrzask.

– Droga załogo – w kajucie, jak i na całym „Płomieniu”, rozległ się pełen godności, lekko drżący głos kapitana. – Mówi wasz kapitan. Już za chwilę rozpoczniemy przygotowania do kolejnego skoku głębinowego. Udajemy się w pościg za zbiegłym z naszej przestrzeni skokowcem, który skradł cenny element technologiczny z przestrzeni Gatlarku. Ta zuchwała kradzież zostanie przykładnie ukarana, a skradziony przedmiot odebrany i przekazany władzom Gatlarku w imię Jego Wysokości księcia Ybessena Sektama Gatlarka, Pana Układów, Ojca Rodu i Zdobywcy Zielonej Perły.

Kupa tytułów, jak na zwykłe przemówienie, pomyślał Nat. Po takim wstępie na pewno zaraz zasunie im bombę.

– Nie będę przed wami ukrywał: nasza misja nie należy do prostych – głos Kayta Telsesa nabrał nagle ostrości i twardości. – Złodzieje umknęli do znanego wam może sektora 32C w Ramieniu Łabędzia. To leżący najbliżej Gatlarku wypalony sektor, zajęty nieoficjalnie przez Flotę Zero Stripsów. – Głośnik przekazał pełne zadumy westchnienie, by zaraz wrócić do poprzedniej twardości. – Stripsowie nazywają go Testerem, ponieważ uważają, że przybywające tam statki i ich załogi przechodzą swoisty test na przetrwanie. Ci, którym się to uda, zyskują zdaniem Stripsów szansę na „zbawienie technologiczne”, które bywa narzucone siłą. Nie ma dla nich znaczenia, czy statek znalazł się w ich rejonie przypadkowo i czy jego załoga pragnęła przystąpić do owego „testu”. Samo przybycie do Testera Stripsowie uważają za akt woli, którego celem jest wstąpienie w ich szeregi.

– Peroracja-pierdolacja – mruknął pod nosem Palm. Ale kapitan jeszcze nie skończył.

– Nie musimy się wszakże obawiać ani sektora, ani nawet Stripsów – teraz jego głos brzmiał o wiele cieplej niż przedtem. – Po pierwsze, lecimy na bezpieczne obrzeże sektora 32C, we fragment oznaczony standardową boją lokacyjną. Po drugie, sekta Stripsów z racji naszego bliskiego sąsiedztwa utrzymuje z Gatlarkiem dobre stosunki dyplomatyczne. Stripsowie znają także „Płomień” i, z przyczyn nie do końca dla mnie zrozumiałych, nie są zainteresowani zbawianiem ludzi w naszym wieku. – Kayt Telses pozwolił sobie na cień chichotu. – Mówię wam o tym dlatego, że zupełnie inaczej sprawa wygląda z naszymi złodziejami. Dlatego naszym głównym celem po przybyciu w bezpieczne obrzeże sektora będzie szybkie odnalezienie załogi skokowca, którą Stripsowie z pewnością zechcą zbawić, bądź nawiązanie kontaktu z Flotą Zero w celu przejęcia uciekinierów. To wszystko. Niebawem zostanie ustawiony licznik. Ku chwale Gatlarku i naszego księcia!

Przemowa skończyła się, zabrzmiał gong i hymn, który urwał się tak szybko, jak się pojawił.

– Alea iacta est – mruknął Nat. Mechanik oderwał się od uprzęży i uniósł brwi.

– Co pan powiedział?

– Nic takiego. Stare powiedzenie w języku maszynowym – westchnął Nat. – Znaczy: kości zostały rzucone.

– Ładne – pochwalił Tipsy. – Ale, szczerze mówiąc, mam nadzieję, że moje kości zostaną w jednym miejscu, czyli w tym starym, karłowatym worku. Dziękuję pięknie. Nie mam ochoty, by ktoś nimi rzucał.




Tartus Fim odpływał, a Tsara Janis była morzem.

Zrobiła wszystko, co mu obiecała, i jeszcze więcej. Kiedy odzyskiwał przytomność, widział, jak siedzi mu okrakiem na kolanach, obejmuje go ramionami. Pachniała żywicą i spienionymi falami, spokojem i deszczem. Tuliła się do niego, jakby pragnęła zatrzymać go przy sobie na zawsze. Kręciło mu się od tego w głowie. Zupełnie zapomniał, że niedaleko – przy ścianie kajuty – stoi zerkający na jego upadek Malkolm Janis. Najemnik co prawda więcej uwagi poświęcał nie jemu, a swoim dłoniom, krytycznie zerkając na krzywo przycięte paznokcie.

Coś mu podali, tego był pewny. Czuł ból, jeśli mu go zadawali, ale raczej jako zapowiedź tego, co może się wydarzyć. Gorzej było, kiedy anioł znajdował się blisko, otulając go srebrnymi skrzydłami i szepcząc, że Fim może mieć wszystko, co zechce. Wystarczy, że odpowie. Odpowiadał więc, niekiedy prawie połykając język. Wypluwał z siebie wszystkie półlegalne i nielegalne kontrakty, szmuglowanie, paserstwo i handel zakazanymi substancjami. Przyznał się do kilkunastu napadów pirackich, w których rozpołowił niewielkie, bezbronne skokowce, wysysając z ich luków magazynowych życiodajne produkty niczym średniowieczny wampir. Ale anioł nie chciał tego wiedzieć.

Tsary nie interesowała bolesna przeszłość Fima, jego wydalenie z Akademii Kosmicznej, samotne dzieciństwo na orbitalnych stacjach, kupione miłostki czy drobne i większe przestępstwa. Interesował ją tylko Myrton Grunwald i jego skokowiec, a kiedy nie była zadowolona z odpowiedzi, zadawała mu ból dziwnie kojarzący się z przyjemnością.

– „Smoczyca”... – bełkotał – poznałem go, kiedy latał „Smoczycą”. Miał pomysł na biznes. Artefakty. Skumał się z kimś. Kolekcjonerem. Nie Elohim. Nie Klanem Naukowym. Nie wiem... nie wiem, z kim!

– Tartus – szeptała Tsara, wpatrując się w niego wielkimi, zielonymi oczami, tak że czuł niemal bolesny wzwód. – Tartus. Powiedz mi prawdę. Chcę ci to zrobić, Tartus. Powstrzymaj mnie. Nie pozwól mi – mówiła, ocierając się o jego ciało i przesuwając po nim paralizatorem.

– Chyba kradł dla niego. Dla tego kolekcjonera. Albo kupował. Zdobywał – Fim strzelał słowami niczym karabinem laserowym. – Pomagałem mu. Ja miałem kradzione. Kradłem od Elohim. Myrton dobrze płacił za pośrednictwo. Sam też szukał. Był w tym dobry. Potem wszystko się skończyło.

– Rozwalił tę „Smoczycę”? – wtrącił się Malkolm.

– Nie wiem. Nie wiem! Wszyscy przeżyli, ale statek się rozpadł. Ocaleli, ale dostali choroby głębinowej. Z wyjątkiem doktora Harpago. Był zestazowany do samego końca. Już kiedy wyskoczyli z Głębi, było wiadome, że coś się stało. Nie wiem co. W trzecim kwadrancie Ramienia Łabędzia. Niedaleko Systemu Brunatnego. Tam rozbił statek. Na planecie. Brunatna Elsie. Siedział tam prawie przez błękitny rok. Chyba.

– Za szybko – wyszeptała Tsara, przysuwając usta do ucha handlarza. – Wolniej. Poczekaj... – Nachyliła się i włączyła paralizator. Tartus jęknął, drżąc niczym w febrze. – Wybacz – dodała Tsara. – Musiałam. Biedaczysko. Co mówiłeś?

– Zaczął kupować utrwalacz! Duże ilości! – dyszał Fim. – Dostarczałem mu na planetę. Myślałem, że to dla jego załogi, ale wszyscy już nie żyli! Część zmarła niemal natychmiast po rozbiciu „Smoczycy”. Bardzo szybko oszaleli. Część wyrżnęła się sama. Tak po prostu. Ale Myrton... on też musiał być chory! Musiał! Statek wybuchł niemal od razu po wyjściu z Głębi! Wysadził się tuż nad planetą. Coś musiało stać się wcześniej. Nie wiem co! Grunwald pilotował go od samego początku. Tego nie mogła zrobić wykastrowana SI!

– Skoro mówisz już o kastracji... – wtrąciła Tsara, sięgając paralizatorem w dół. Handlarz wrzasnął i wtedy właśnie rozległ się dzwonek interkomu.

– Janis – usłyszeli sztywny, chłodny głos Madelli Nox. – Tsara Janis. Do mnie.

– Zaczekasz? – spytał anioł, całując Tartusa w usta. Handlarz przymknął na moment oczy, starając się nie słyszeć cichego chichotu Malkolma.

– Czego Kość chce? – spytał najemnik, kiedy jego żona zeszła już z kolan handlarza.

– Pojęcia nie mam. – Tsara wzruszyła ramionami. – Daj mu coś na uspokojenie, żeby zneutralizować gadułkę. Chyba za dużo mu tego dałeś. Znowu odpływa.

– Ręce już nie te...

– Jeszcze buziaczek i lecę. Nie zepsuj go, fajny jest.

– W porządalu, mój robalu.

– Nie ma sprawy, łbie kaprawy. Pa, pa, pa – rzuciła swoje ulubione pożegnanie i wyszła z kajuty. Po chwili śpieszyła już korytarzem w kierunku stazo-nawigacji i drabinki prowadzącej na pokład górny i „Dzidzię”.

W statku, jak zauważyła, panowało rozluźnienie: personel kręcił się, z nudą zerkając w monitory czy uruchamiając proste, zręcznościowe gry. Czekanie na ładownice rdzenia, pomyślała. To potrwa. Lepiej się przyzwyczajcie, biedaczyska. To ostatnie słowo lubiła szczególnie. Dla Tsary Janis około dziewięćdziesiąt pięć procent ludzkości było „biedaczyskami”, o czym wielokrotnie pomogła się im przekonać.

Pozwoliła sobie nieco zwolnić tuż przed SN, czując, jak na nią patrzą. Mężczyźni z ledwo ukrytym pożądaniem, kobiety z widoczną niechęcią. Jedną z niewielu kobiet, która patrzyła na nią nie jak na konkurentkę, lecz na śrubokręt pulsacyjny, była Nadzorczyni Sektora Kontroli i najemniczka pragnęła nasycić się uczuciami, których już za chwilę miało zabraknąć. Cóż, Mama Kość to z pewnością nie biedaczysko. Tylko najemniczka. Nawet jeśli sama o tym nie wiedziała. Swój rozpozna swego.

Wejście do „Dzidzi” umiejętnie udawało wejście do zwykłej kajuty, ale wrażenie mijało w momencie, kiedy przekroczyło się drzwi, przypominające raczej wejście do śluzy. Samo przejście krótkim korytarzykiem dostępowym nie było specjalnie długie, ale rozpraszało resztki wątpliwości. Tsara nie miała żadnych. Razem z Malkolmem zauważyli, że „Dzidzia” jest w zasadzie oddzielnym skokowcem niemal od razu po przyjęciu na „Nianię”. Nie potrzebowali do tego technicznych planów niszczyciela. Szczur zawsze wie, gdzie należy zwiać, gdy okręt tonie, a „Dzidzia” była z pewnością łajbą ratunkową, o wiele lepszą niż zamontowane na „Niani” kapsuły.

Mama Kość nie była sama. Przy jej biurku stał znany już Tsarze Walter Dinge, Kontroler Zjednoczenia, skubiący w namyśle wargę. Obok tkwił wyprostowany jak struna, młody, krótko ostrzyżony blond przystojniaczek. Najemniczka stanęła w lekkim rozkroku, taksując go bezczelnie wzrokiem. Chłopak niemal niedostrzegalnie zarumienił się i przełknął ślinę. Popatrzeć można, pomyślała, ale nie dotykać. Biedaczysko.

– Tsara Janis, ochrona – rozpoczęła prezentację Madella Nox. – Walter Dinge, Kontroler. Bosman Cicero Flink, pierwszy astrolokator. Zakładam, że się znacie? „Niania” to nieduży statek.

– Nie miałem przyjemności... – wychrypiał Cicero.

Tsara uśmiechnęła się, demonstrując garnitur śnieżnobiałych zębów.

– Na pewno nie – uznała. – Pamiętam wszelkie możliwe przyjemności.

– Znam panią Janis – skwitował Walter, nie patrząc wcale na najemniczkę. Wyglądało na to, że zatopiony jest we własnych myślach.

– Dobrze – skwitowała Madella. – Przejdźmy zatem do naszych spraw. Bosmanie Flink?

– Tak jest. – Cicero wyprężył się odruchowo i mrugając niepewnie, wyjął niewielki holorzutnik. Postawił go na biurku i nacisnął przycisk.

Oczom Tsary ukazał się fragment przestrzeni kosmicznej razem z widniejącym pośrodku schematem echa głębinowego i siatką towarzyszących mu wyliczeń.

– Na co patrzę? – spytała. Astrolokator chrząknął, przełykając resztkę zalegającej w gardle śliny.

– Około pół błękitnej godziny temu skoczył tędy niszczyciel Gatlarku, „Płomień” – wyjaśnił. – Przeprowadziłem drobiazgową analizę echa i wykryłem, że okręt udał się najprawdopodobniej nie z powrotem do układu Gatlark, lecz do pobliskiego sektora 32C, zwanego także Testerem.

– Stripsowie – stwierdziła Janis. Madella Nox kiwnęła głową.

– Dokładnie tak – przyznała. – Wypalony sektor, w którym tysiące lat temu użyto Broni. Zajęty przez Flotę Zero. Poza jurysdykcją Gatlarku, jeden z bezpańskich systemów, na które nie zwraca się uwagi, chyba że zamierza się z niego przeskoczyć do Przedpokoju Kurtyzany. Po to poleciał tam niszczyciel Gatlarku? A jak nie, to po co?

– Wiedzą, gdzie poleciał skokowiec Grunwalda – odpowiedziała Tsara.

– Być może. – Nadzorczyni Sektora Kontroli kiwnęła lekko głową i usłużny Cicero Flink wygasił rzutnik. – W chwili, gdy przybędą do nas pierwsze ładownice rdzenia, będziemy posiadać część energii umożliwiającej nam bezproblemowy skok i ewentualną potyczkę. Odległość do Testera wynosi niecały parsek, ale sam skok nie jest nigdy czymś natychmiastowym. Przybędziemy tam po pewnym czasie i tak już spóźnieni, do czego trzeba doliczyć jeszcze czas zajęty przez skok. Walter?

– Głębia bywa kapryśna – zgodził się wyrwany do odpowiedzi Kontroler. – Niekiedy można zaliczyć dodatkowy poślizg czasowy lub, co zdarza się niezwykle rzadko, przybyć przed czasem wyruszenia. To jednak bardzo nieliczne przypadki i ostatni zarejestrowano chyba czterysta błękitnych lat temu. Nie możemy liczyć na łut szczęścia, Mamo. Jesteśmy w tyle. Musimy oczywiście wiedzieć... Ale stanowczo odradzam wizytę w sektorze Stripsów.

– A ten znów swoje. Od godziny gada na ich temat. Stripsowie. Nie pojmuję, skąd aż taka niechęć do cyborgów u człowieka, który poświęcił pół życia na odkrywanie technologii Maszyn...

– Ja nie...

– Nieważne. I tak należy się upewnić, czy Grunwald tam jest – uznała Madella. – I tu wkracza pani. Jak wygląda sprawa z naszymi myśliwcami?

– Są pozbawione napędu głębinowego – odpowiedziała Janis. – Stąd też ich doczepka do „Niani”. Oszczędność konstrukcyjna.

– Tak podejrzewałam. Wobec tego poleci tam pani „Igłą”, moim skoczkiem głębinowym – zdecydowała Nox. – Po przybyciu w bezpieczną okolicę boi lokacyjnej rozpocznie pani dokładny skan przestrzenny. Dane będzie pani przesyłać strumieniowo, korzystając z wytworzonego przez statek echa głębinowego. Po tak małej jednostce nie utrzyma się ono długo, ale przy odległości zaledwie trzech i pół roku świetlnego powinniśmy szybko uzyskać wysłane przez panią dane. Jakieś pytania?

– To skoczek. Sam okablowany napędem głębinowym rdzeń, staza, pilotaż i skaner. Będę zupełnie bezbronna, jeśli natknę się na „Płomień”, Grunwalda czy Stripsów.

– „Płomienia” rzecz jasna unikaj, ale nie mają podstaw, by cię zaatakować. Agresja przedstawiciela Zjednoczenia poza ich terytorium byłaby już otwartym aktem wypowiedzenia wojny. To dla takiego księstewka jak Gatlark kompletnie nieopłacalne. Grunwald też nie ma powodu, by atakować jakiś enigmatyczny stateczek. Zresztą „Igła” jest zmodyfikowana i bardzo zwrotna. – Madella machnęła ze zniecierpliwieniem ręką. – Sama z niej korzystałam, i to niejednokrotnie. Jeśli napotkasz Flotę Zero, zdążysz uciec.

Szybko przeszliśmy na ty, pomyślała z niesmakiem Tsara. Dlaczego zatem sama nie zapakujesz się do tej latającej trumny i nie wystrzelisz? Nie spytała jednak o to na głos, bo świetnie znała odpowiedź.

Dlatego, że to mi za to płacą. Oto dlaczego.

A potem, przez ułamek sekundy, po raz pierwszy od bardzo dawna Tsara Janis pomyślała o sobie jako o biedaczysku.




Kirke Bloom nie mogła ukrywać się wiecznie.

Na Tych, Którzy Odeszli, to w końcu tylko Elohim. Wygląda jak upiór z tandetnego holohorroru, ale to tylko Elohim. Nie ci odziani na biało wariaci ze Zbioru. Nie powinnam... Czemu więc się boję, do ciężkiej Plagi?

Cóż, wiedziała czemu.

Gatlark, tak jak każda z ocalałych po Wojnie Maszynowej planet, znajdował się w obszarze zainteresowania Elohim głównie z uwagi na pozostałości Obcych. Rodowa planeta rodu Gatlarków nie była specjalnie bogata w artefakty czy budowle kseno, ale dzięki temu też nie została zapieczętowana przez Klan Naukowy, który miał w zwyczaju tępić zapędy Elohim do rozkradania tego, co pozostało po Obcych.

Bloom pamiętała, że sekta z początku próbowała kontaktów dyplomatycznych z Gatlarczykami, usiłując wykupić co znaczniejsze pozostawione przez Klan artefakty. Napotkała jednak na silny opór arystokracji. Gatlarkowie – sam książę jak i jego przodkowie – byli bardzo przywiązani do wszelkich elementów historycznych, mogących podkreślić status rodu.

Co prawda jako planeta tylko częściowo nowoczesna i nawiązująca do średniowiecznych czasów PEI Gatlark nie mógł wykorzystać potencjału zachowanych artefaktów czy budowli. W samym zamku znajdowało się podobno kilka tajemniczych, pokrytych kurzem urządzeń czy wypchane zwłoki Obcego, które pamiętały chyba jeszcze Wojnę Kseno, ale każdy z tych przedmiotów funkcjonował tylko jako element wystroju wnętrza. Lecz Elohim nie zrezygnowali.

Kirke świetnie pamiętała bąblowate, białe statki, opadające na powierzchnię planety i wypluwające czarne postacie, które gorączkowo biegały po obszarze lądowania, usiłując znaleźć i wydobyć cokolwiek, zanim nie przylecą siły porządkowe planety. To wystarczyło, by w opowieściach niań i matek zaczęły pojawiać się groźne elohimskie demony, które porywały niegrzeczne dzieci, by poddać je straszliwej genotransformacji i zasilić własne szeregi.

Była to oczywiście bzdura. Dostanie się do Elohim nie było takie proste. Kandydat najpierw trafiał do jednego z zakonów kultu kseno i jeśli wykazał odpowiednią determinację, mógł potem dostać się do sekty, w której poddawano go najpierw długotrwałej inicjacji, a potem serii genotransformowań. Po ich ukończeniu – o ile kiedykolwiek się kończyły – ktoś taki nie był już de facto człowiekiem, lecz kolejnym eksperymentem Elohim na drodze poznania prawdziwej obcości.

Będę tu siedzieć w nieskończoność, pomyślała niechętnie Kirke Bloom, drapiąc leżącego na niej Głoda. Ile może trwać zwykłe przekazanie skanów przestrzeni? Elohim siedział w „Ciemnym Krysztale” już prawie drugi błękitny dzień i nie wyglądało na to, żeby chciał się wynosić. Czy chciała. O ile to ona. Raczej ono. Plagowy Gam! Nie może jej po prostu wyrzucić przez śluzę?

Z początku łudziła się, że kontakt z Elohim potrwa krótko – tyle, że wystarczy, by przespała się w kajucie czy zerknęła na jakieś rozrywkowe holo. Czas jednak mijał, a Elohim nie odchodziła. A przynajmniej tak jej się wydawało. Kiedy nadeszła sztuczna, generowana w kajutach noc i światło przyciemniło się wystarczająco, by wewnętrzny zegar Bloom nakazał się jej przespać, po porannym przebudzeniu postanowiła sprawdzić, co się dzieje. Po cichu wyszła na korytarz i dostrzegła, że Strażnik i Elohim siedzą razem w SN, przeglądając jakieś wyświetlane mapy. Może nie tyle siedzą, bo siedział tylko Gam. Elohim stała w pozornym bezruchu, co jakiś czas przekrzywiając lekko ciało w dziwacznym paroksyzmie, zupełnie jakby sterującemu nią lalkarzowi poplątały się sznurki. Bloom wzdrygnęła się i wróciła do siebie.

Plaga, jeśli tak wyglądali Obcy, to chyba rozumiem, czemu Maszyny ich przetrzebiły i wypędziły pod koniec Wojny Kseno.

Usiłowała się do czegoś zabrać. Wypuściła kota, który udał się do mesy, by zjeść świeżej karmy i skorzystać z kuwety. Zamknęła ponownie drzwi i kładąc się na pryczę, sięgnęła po kryształ swojego Serca. Przez chwilę trzymała go w dłoniach, czarny i ciężki, by wreszcie odłożyć z rezygnacją obok poduszki. I co z tego, że pewnie są tam dane o Elohim? Nie chciała wiedzieć więcej, niż to było konieczne.

– Kirke?

Niespodziewany głos Gama, dobiegający z głośnika, tak ją zaskoczył, że otworzyła usta i zapomniała je zamknąć.

– Kirke, jesteś tam?

– Jestem – odpowiedziała ochryple, zachodząc w głowę, czego Strażnik może od niej chcieć. Czyżby Elohim wróciła na swój statek? A jeśli tak, to dlaczego, na Plagę, Bloom nic nie usłyszała ani nie zobaczyła na monitorze w kajucie?

– Kirke, czy mogłabyś do nas przyjść?

– Po co? – spytała niechętnie.

– Mamy problem. Z danymi – uzupełnił Gam. – To cię może zainteresować.

– Nie sądzę.

– Przyjdź tu, proszę.

Na Tych, Którzy Odeszli, jęknęła w duchu. Nie mam ochoty oglądać tego paskudztwa! Niech was wszystkich Plaga weźmie!

– Kirke...?

– Idę – wysyczała, podnosząc się z łóżka. Będzie tak ględził i smęcił! – Idę już, idę – mruknęła.

Wciąż byli w stazo-nawigacji, do której doczłapała niechętnie. W środku zerknęła kątem oka na Elohim. Istota stała w tle sporego holo, ukazującego pokaźny fragment Promienia obsypanego czymś, co wyglądało na skomplikowany kod komputerowy wymieszany z nieznanymi Kirke znakami synkretycznymi, połączonymi z językiem maszynowym. Bloom przekrzywiła lekko głowę, czując znajomy dreszcz i swędzenie zaimplantowanych w ciele portów dostępu.

– Co to? – spytała. Gam uśmiechnął się do niej. Blada, półprzezroczysta twarz Elohim nie wyrażała nic.

– To połączone dane „Ciemnego Kryształu” i statku obecnej tu Elohim. Zestawy inteligentnych skanów. Z niewiadomych przyczyn wydają się niekompatybilne – tłumaczył, choć Kirke i tak domyśliła się już, co widzi. – W celu dodatkowej weryfikacji cofnęliśmy się do wcześniejszych zapisów w pamięci.

– I?

– Współpracując z Elohim, nie napotykamy zazwyczaj na podobne problemy – powiedział Strażnik. – Tu jednak coś jest nie tak. We fragmentach danych zagnieździło się coś jakby wirus, wpływający nie tylko na skany wcześniejsze, ale i aktualne. Trzeba by to poddać obróbce, żeby oczyścić dane... Elohim są zainteresowani współpracą z naszej strony i oferują dodatkową zapłatę. Obiecali, że jeśli się z tym uporamy, przekażą nam skany innych fragmentów Granicy Galaktycznej.

– Chcesz, żebym się wpięła i to sprawdziła.

– Tak.

Bloom ledwo powstrzymała się od oblizania warg. Wpięcie. Genowpięcie.

– Żeby tego dokonać, musiałbyś mi udzielić pełnego dostępu do systemu – odparła, starając się, by nie zauważył, jakie wrażenie wywarła na niej jego propozycja.

– Zrobię to – zgodził się Gam. – Dostaniesz pełen dostęp od zaraz.

– Co będę z tego miała? – spytała, patrząc chciwie na konsolę. – To mój plagowy zawód. Mam to zrobić za darmo?

– Nie. Oczywiście, że nie. Otrzymasz godziwą zapłatę w jedach zarówno od Strażników Granicy, jak i od Elohim.

– Dobra – powiedziała, ciesząc się, że nie zauważył, iż jej zgoda to czysta formalność. Podeszła bliżej i usiadła na fotelu stazowym Strażnika. – Usuń blokady i daj mi port. Wchodzę w to. – Na sekundę odwróciła się w kierunku Elohim, stojącej w dziwacznym bezruchu. – Tylko niech to coś się do mnie nie zbliża, w porządku?

– Oczywiście – zgodził się Gam, wpisując coś na konsoli nawigacyjnej. Kody, pomyślała. Naprawdę wszystko odblokuje. Koniec głodu danych. Jeśli zechcę, mogę ci nawet zabrać ten cały wycacany statek. Plaga, to nieważne. Ważne jest genowpięcie.

I rzeczywiście, było.

Kirke Bloom przez jedną pikosekundę znajdowała się w „Ciemnym Krysztale”, ciało z krwi i kości, by w następnej polecieć czarnym tunelem ozdobionym wypalonymi śladami zero-jedynkowych błyskawic i pączkującymi monolitami danych, wznoszących się nad nią niczym oślepiające, białe góry. Na końcu tunelu znajdowała się Matka, wykastrowana SI statku, która zbliżała się już do niej z orbitującymi wokół ikonami dostępu... ale Kirke wyrwała się z graficznej nakładki i wślizgnęła w jądro systemu, świat poplątanych cyfr, piktogramów i struktur, przepływów energii kwantów i zależności pomiędzy logicznymi konstruktami danych.

Tak jak zawsze czuła, że odpływa gdzieś w karuzelę naprężeń i szeptów SI, poza własnym zrozumieniem, choć wciąż w okowach systemu, zupełnie jakby dotknęła na chwilę prawdziwego imprintu. Ale statek i dane nie stały się jej częścią, nie przemieniły się w przedłużenie personala. Czuła je, ale pozostała obserwatorem.

Obserwatorem, który jednak mógł poruszyć tym labiryntem świetlnych klocków.

Przed nią pojawiły się mapy Strażnika i Elohim. Kirke nie potrzebowała testowania. Widziała, które fale informacji łączą się ze sobą, a które rozdzielają, które ze znaków pasują, a które są jedynie białym szumem.

A potem dostrzegła zygzak.

Był niczym rana w strukturze danych, rozłam pomiędzy nimi, zamrożony w czasie, zaplątany wśród logicznych bramek. Rysa w pięknie nadmatematyki. Tkwił tam i pulsował niczym ropiejący wrzód. Nie był to jednak wirus, tego była pewna. Nachyliła się nad nim i zaczęła sklejać nie jego samego, lecz zależności, na które wpływał, aż wreszcie sprawiła, że stał się jednością. Teraz nie był już rozdarciem, lecz bijącym sercem, uzupełnieniem i efektem spadających kaskadami plików.

Kirke otworzyła oczy.

– Ile? – wychrypiała. Stojący nad nią Gam podtykał jej termokubek z fluidem. Przełknęła, czując, że kręci się jej w głowie.

– Ponad dwanaście błękitnych godzin – wyszeptał. – To było niesamowite, Kirke. Patrzyliśmy, jak wszystko się układa. Zaraz Matka skończy analizę tego, co poustawiałaś. Popatrz tylko...

Obolała uniosła się z fotela. Musiałam być na niezłym głodzie, pomyślała. Ile tam byłam naprawdę? Czas w trakcie genowpięcia rozszerza się: minuta tam to tu znacznie krócej, oczywiście w zależności od systemu.

– Jest – oznajmił Strażnik. – Kończy się.

Wyświetlane w SN holo wyglądało teraz nie jak zbitka podolepianych do siebie fragmentów, lecz dopasowana całość. Opisany danymi Promień płynął w wyliczeniach czasowych, prognozowanych fluktuacjach i stałych zmiennych niczym graficzny serwis pogodowy. Ale było w nim coś jeszcze. Rysa, którą brali za wirusa. Bijące serce ciągnące się przez cały Promień.

– Pulsacja echa głębinowego – wyszeptał Gam.

– Co to znaczy? – spytała. Strażnik milczał, wpatrzony w obraz. Kirke miała ochotę nim potrząsnąć. Była potwornie zmęczona.

– Zjawisko przebiega przez cały Promień – wytłumaczył po chwili, pokazując ten wzorzec. – Jest częściowo obliczalne, ale tylko częściowo. Potrzeba dużo pracy SI, by dokładnie to ekstrapolować, o ile to w ogóle możliwe. Mówimy tu wszakże o pulsacji największego echa głębinowego w znanym nam Wszechświecie. Może chodzi o dni, może o godziny. Może o lata. – Opuścił dłoń. – To w każdym razie niedługo.

– Niedługo do czego?

– Do Powrotu – wyszeptał słabo Gam. – Do Powrotu Tych, Którzy Odeszli.

– Co ty...

– Kirke... – zaczął, ale były to jego ostatnie słowa. Spojrzał w dół, nie mogąc uwierzyć w to, co widzi, i otworzył usta, wymiotując obficie krwią.

Bloom wrzasnęła.

Z klatki piersiowej Strażnika wyłonił się srebrny bolec, by nagle wniknąć z powrotem. Kirke cofnęła się, straciła równowagę i przewróciła do tyłu, na posadzkę statku. Ciało Gama osunęło się tuż obok niej, odsłaniając stojącą za nim Elohim. Istota trzymała w dłoni długi, ostry sztylet, czerwony od krwi Strażnika.

– Milczenie – powiedziała Elohim, patrząc na przerażoną Bloom. – Milczenie. Cisza.

A potem ruszyła do przodu.





Symulacja zakończona.


ostatnie słowa wypowiadane przez Stripsów w momencie śmierci





Umarła – powiedział Myrton, przechylając kubek z paskudztwem udającym czterdziestopięcioprocentowy alkohol. – Dzisiaj. Nie miała żadnych szans.

– To nie pańska wina, kapitanie – wydukał doktor Harpago Jones. Z dnia na dzień widok Grunwalda podobał mu się coraz mniej, ale teraz był nim wręcz przerażony. Kapitan wyglądał tak, jakby nie mył się od kilku dni, a oczami zezował jedynie w kierunku kubka.

– Była geniuszem komputerowym – wychrypiał Myrton. – Rewelacyjnym. Drobna, ale świetna. Widział pan, jak... – Zakrztusił się i zakaszlał. – Plaga – wychrząkał. – Co za gówno.

– Niech pan to zostawi.

– Wszyscy nie żyją. Tiffy była ostatnia. Po prostu... – upił z kubka – zgasła. Była młoda. Bardzo młoda. Wesoła i żywa jak diabli, a po prostu zgasła. Inaczej niż Emma – podjął, nie zwracając uwagi na lęk rosnący w oczach Jonesa. – Emma odeszła szybko. Bardzo szybko. Ej, ty! – krzyknął w kierunku obsługującego ich barmana. – Nalej mi jeszcze tego świństwa! Będę chlał – mruknął ni to do siebie, ni to do barmana, ni to do doktora. – Będę chlał, aż się kompletnie urżnę.

Siedzieli w przyportowej knajpie Słodka Elsie, nawiązującej nazwą do brunatnej, smutnej planety, na której kilka błękitnych tygodni temu Myrton wylądował przepołowioną „Smoczycą”. Choć oba sformułowania były w zasadzie złe. Po pierwsze – nie siedzieli, a tak naprawdę mieszkali w knajpie. Po drugie, „Smoczyca” nie była przepołowiona. Doktor do tej pory zachodził w głowę, jak kapitanowi udało się wylądować tym, co nie przypominało już statku, i wyciągnąć z dymiącego wraku resztę półprzytomnej, oszalałej załogi razem z jego zestazowanym ciałem. Wszyscy oprócz Harpago byli upiornie przytomni. Ich oczy w rekordowym tempie zaszły dziwnym, niewyraźnym bielmem. Widzieli Głębię i nie potrafili o niej zapomnieć. A może to Głębia nie chciała zapomnieć o nich.

To samo bielmo wskrzeszony ze stazy, przerażony doktor dostrzegł w oczach Myrtona. Było tam niczym zimna mgła i utrzymywało się przez jakiś czas. A potem znikło. Wszystko znikło tak, jakby kapitan nigdy nie dotknął Głębi.

Niemożliwe, stwierdził doktor. A jednak. I chociaż Grunwald zbywał większość pytań o wypadek, zasłaniając się niepamięcią, Harpago zrozumiał, że ma przed sobą jedynego człowieka, który świadomie przebył Głębię i przeżył.

Odkrycie wszech czasów upija się w brudnej knajpie, pomyślał z rozpaczą. Stracę go. Może nie oszalał, ale zachleje się na śmierć. Czym go przekonać? Emma... Nie zostało już nic. Stracił wszystko. Co może jeszcze ruszyć takim człowiekiem? Do ciężkiej Plagi, nie znam się na tym! Sam ledwo człapię z punktu do punktu. Sam utraciłem wszystko. Pracę, Akademię Wiedzy, poważanie środowiska, Klan Naukowy... Co otrzymałem w zamian? Pogardę Radcy Klanu Naukowego Yberiusa Matimusa, dane o śmierci załogi „Orchidei” i hasła w Strumieniu typu „Jones – kompromitujące eksperymenty ze ślizgiem głębinowym”.

Co jeszcze mogę mu dać, żeby mnie uratował?

– Kapitanie – oznajmił twardo – musi pan z tym skończyć. Nic nie poradzi pan na to, co się stało. – Przetarł nerwowo twarz dłońmi. – Niech pan pomyśli. Zdobędzie pan nowy statek. Nową załogę. A potem... – nachylił się bliżej Grunwalda – kiedy nadarzy się okazja, zemści się pan. Pomogę panu. Zostanę z panem – wyszeptał. – Zemścimy się razem. Za Tiff. Za Emmę. Za nich wszystkich.

Proszę, doszeptał bezgłośnie, patrząc, jak Myrton powoli podnosi głowę znad kubka. Proszę. Taka okazja nigdy już się nie powtórzy. Nigdy nie znajdę niczego równie wielkiego. Nigdy.

Dopiero ponad błękitny rok później zrozumiał, jak bardzo się mylił.




– Maszyna – powiedział, zaciągając się petem, Tansky. – Klasy czwartej. Zapakowana w folię. Nigdy nie uruchamiana. Nówka z czasów Wojny Maszynowej, jedyny egzemplarz we Wszechświecie. I co pan powie, doktorku?

Siedzieli w gabinecie doktora, do którego Hub ostentacyjnie wprosił się jakiś czas po ich odkryciu. Komputerowiec z początku rozejrzał się ciekawie po pomieszczeniu, zerknął na wciąż nieprzytomnego Monsieura leżącego na stole AmbuMedu, po czym sam otworzył wmontowany w ścianę barek, w którym Jones pomiędzy tajemniczymi fiolkami pełnymi leczniczych substancji ukrywał napoczętą buteleczkę czegoś mocniejszego. Nie czekając na przyzwolenie, Hub wyczarował skądś dwie szklaneczki i rozlał, pozwalając, by w gabinecie rozniósł się lekki zapach migdałów zmieszany ze spirytusem.

– Niech się pan nie obraża – uciął, podając doktorowi szkło. – To okazja. Sam miałem też inne plany, ale... w obliczu takiej sensacji człowiek ma ochotę golnąć. Nie golnie pan?

– Niech pan to da – burknął Harpago i przechylił szklankę, wypijając wszystko jednym haustem.

Tansky’emu zaśmiały się oczy.

– To rozumiem. Ma pan ukryte zalety, drogi doktorze. Od razu to dostrzegłem. I od razu pomyślałem, że trzeba z panem porozmawiać.

– To znaczy? – chrypnął Jones. Hub zaciągnął się, smakując smużkę błękitnawego dymu.

– Cóż. – Wzruszył chudymi ramionami, zakreślił trzymanym petem jakieś skomplikowane wzory w powietrzu. – Ośmielę się stwierdzić, że obecna sytuacja może nieco przerosnąć naszego kapitana. Stripsowie, jeśli zobaczą Maszynę, zrobią wszystko, by ją zdobyć. Nie są jednak głupi. Naprawią to stare pudło. i to szybko, ale jeśli Myrton liczy na chipy wypakowane jedami, może się srodze rozczarować. Co innego, gdyby biznes opierał się na jakiejś cennej technologii maszynowej. Stripsowie dbają o dobre układy z potencjalnymi poszukiwaczami i dobrze płacą. Ale tu gra toczy się o znacznie wyższą stawkę.

– Nie rozumiem, do czego pan zmierza.

– Chodzi o milczenie, doktorze. O zwykłe, proste milczenie. Nie wiem, jaki odłam Floty Zero tu przybędzie, ale Stripsowie do pewnego stopnia są przewidywalni jako zbiorowość. Starają się upodobnić do Maszyn, a Maszyny cechowała celowość poczynań. Znam się na Maszynach, ponieważ znam się na programach. Czytał pan paragrafy Kodeksu Maszynowego? Pierwszy mówi o tym, że celem każdego Programu jest realizacja. To jest najważniejsze. A Stripsowie wiedzą, że realizacji ich zamierzeń związanych z Maszyną może przeszkodzić wiedza na jej temat. Jeśli Zjednoczenie dowie się, że coś takiego znajduje się w ich posiadaniu, zrobi wszystko, by ją zdobyć. Dlatego Stripsowie wyrżną nas, kiedy tylko dostaną to, czego chcą. Albo zbawią. – Dmuchnął dymem. – Do wyboru, do koloru.

– Przecież Zjednoczenie już wie... i chyba ten niszczyciel z pobliskiego układu...

– To prawda – zgodził się Tansky. – Ale wiedzą tylko o tym, że przejęliśmy jakiś fragment tego widmowego transportu. To mogło być wszystko. Elektroniczne wykałaczki. Zestawy płytek pamięciowych. Broń. – Komputerowiec znowu zamachał dłonią z papierosem, kreśląc w powietrzu rozpalony zygzak. – Wszystko to jest wiele warte, ale stawka wzrasta niepomiernie, gdy chodzi o funkcjonującą Maszynę, i to jeszcze Maszynę takiej generacji. Wie pan, jak nazywano Maszyny klasy czwartej? Następcy. To one miały przejąć nasze miejsce. Tuż po tym, jak nas wykończą. – Urwał, zaciągnął się i czekał, aż doktor przetrawi wszystko, co miał do powiedzenia.

– Co pan zatem proponuje? – spytał po chwili Jones.

– Z początku myślałem o uszkodzeniu Maszyny – przyznał Hub. – Niedziałająca Maszyna nie jest już tak niebezpieczna. Staje się artefaktem, cennym, ale tylko artefaktem. Stripsowie pogrzebią w nim sobie, może czegoś się dowiedzą, a może nie. Puszczą nas w każdym razie wolno. Ale zarówno dla pana, jak i dla mnie, byłoby to zbyt bolesne. Obaj jesteśmy ludźmi nauki. To rozwiązanie skreśliłem jako niedopuszczalne.

Zniszczyć Maszynę! Harpago poczuł, że robi mu się słabo. Jedyna Maszyna w Wypalonej Galaktyce... nieoszacowana wartość... i ten szaleniec brał to w ogóle pod uwagę?

Muszę uważać, uznał. Ta jego... śliskość. Nie jest do końca szczery w tym, co mówi. Mamrocze do siebie, kiedy myśli, że nikt go nie widzi, skanuje nas spojrzeniami. Czasami tkwi w bezruchu, a jego palce tańczą po niewidzialnej klawiaturze. Nie wiadomo, czy nie jest cały czas zdalnie wpięty do Serca. PsychoCyfer ukazał go jako jednostkę aspołeczną, o przerośniętych ambicjach. Egocentryk, samouk, wyczyszczone rejestry. Nic o nim nie wiem. Nic, kompletnie nic. Tak jak o Monsieurze. Ale jednak PsychoCyfer ich wskazał.

– Potem pomyślałem o opcji numer dwa – kontynuował Tansky. – Przekonaniu kapitana co do ryzyka związanego z tym całym „handlem” i namówieniu go do ucieczki tuż po naprawie statku. Ale mam wrażenie, że się na to nie zgodzi. Jestem tego wręcz pewny. Kapitan chce się pozbyć Maszyny. Widział to pan i ja to widziałem. Brzydzi się nią i boi się jej. To oczywiście zrozumiałe. Nigdy nie spojrzał na tę sytuację z szerszej perspektywy. Dlatego jestem przekonany, że pozostaje nam jedynie opcja trzecia. – Urwał, jakby zaplanował efektowną pauzę.

– To znaczy? – spytał Harpago.

– Muszę uzyskać pełen dostęp do „Wstążki” – wyjaśnił boleśnie Hub. – Obchodząc imprint Grunwalda. Rozumiem, że imprint, cokolwiek to jest, sprawia, że kapitan utrzymuje swoistą jedność ze statkiem. To cenna cecha, wręcz zaleta, ale nie w naszej sytuacji. Muszę zapanować nad „Wstążką” niepodzielnie. Nad stazą, Sercem, napędem głębinowym, rdzeniem... Muszę to zrobić, żeby nas uratować.

– Mówi pan o buncie! – zaprotestował Jones.

– Mówię o zdrowym rozsądku – zaprzeczył Tansky. – Stripsowie reperują nam skokowiec, potem przekazujemy im Maszynę, a następnie roznoszą nas w pył. Głównie chodzi mi o sam akt przekazania Maszyny. – Urwał na moment, patrząc wprost w oczy doktora. – Nie możemy jej stracić. I nie chodzi tylko o aspekt... naukowy. Dopóki Maszyna będzie znajdowała się na pokładzie i będzie istniało ryzyko, że ją zniszczymy, dopóty Stripsowie nic nam nie zrobią. Ale Grunwald ją przekaże. Ja to wiem i pan to wie. Kapitan nie będzie myślał rozsądnie. Nie będzie myślał o przyszłości gatunku i o tym, jak wiele może znaczyć dla ludzkości poznanie tajemnic tej konstrukcji... To może pojąć tylko osoba z odpowiednim wykształceniem, która dostrzega potencjał, jaki daje nam ta wyjątkowa sytuacja. Dlatego muszę przejąć statek i skoczyć w odpowiednim momencie. A pan mi w tym pomoże.

– Jak miałbym...

– To proste. Musi ich pan uśpić. Co do jednego. Po to, by podać im stazę i uniemożliwić zablokowanie moich działań przez Grunwalda. Muszę mieć też czas, by zająć się imprintem... mam wrażenie, że mogę odnieść sukces w tym względzie dzięki pewnym świeżo zdobytym informacjom. Będę też wciąż utrzymywał kontakt ze Stripsami i opowiadał im bajeczki o przygotowaniach do przekazania Maszyny i testowaniu naprawionych systemów. I wtedy, znienacka, sam wejdę w stazę i skoczymy.

– Z tego miejsca? To nie jest przecież jakiś zapisany na mapach fragment sektora! Poza tym jak skok może nam wyjść bez astrolokatora?

– Niech się pan nie martwi o astrolokatora. Zajmę się tym – obiecał Tansky, a w jego oczach znowu błysnął radosny uśmieszek. – Zajmę się tym osobiście.




– Wise, skup się! Co się z tobą dzieje, dziewczyno? – Erin Hakl oderwała palce od konsoli nawigacyjnej i spojrzała na fotel drugiego pilota, zajęty przez astrolokatorkę. Pinsleep według polecenia Grunwalda miała wyszukiwać dostępne miejsca skokowe zapisane w mapach i robiła to, na początku. Teraz zdawała się patrzeć tępo w przestrzeń, zupełnie jakby nie widziała wyświetlanych na monitorze danych. – Usnęłaś czy co?

– Przepraszam – odpowiedziała Pin, usiłując powstrzymać się od drżenia. Chłód stawał się coraz bardziej dokuczliwy, a nitki mrozu, widziane kątem oka, rosły, zupełnie jakby miały pokryć całą stazo-nawigację statku. Neurodopaminel najwidoczniej nie pomagał. – Chyba źle się czuję.

– Rozumiem, ale musisz skupić się na pracy – powiedziała łagodniejszym głosem Hakl. Nie chciała naskakiwać na dziewczynę. – Jeśli nie możesz znaleźć pewnych miejsc skokowych, spróbuj ekstrapolować skok stąd. Jakie są szanse na dostanie się do tej dziury głębinowej, i tak dalej. Wrzuć mi też dane o znanych patrolach Floty Zero. Nic tu nie widzę. Normalnie latają po tym swoim Testerze jak głupi, a teraz jakby ich wcięło.

– Tak jest – wyrecytowała Wise. Erin skrzywiła się na jej oficjalny ton, ale nic nie powiedziała.

Zgodnie z poleceniami Myrtona nadawały lokalizację i wezwanie „Wstążki” już od kilku błękitnych godzin. Na razie bez rezultatu. O to ostatnie Hakl nie miała nawet pretensji: sygnał wylatywał bądź co bądź ze spokojnego fragmentu sektora i dostawał się w regiony, które rozbijały go na części składowe, potęgowały echo i chaos, a na końcu rozrywały go na strzępy. Bez szans, myślała z niesmakiem Erin. Bez najmniejszych plagowych szans na kontakt.

– W ten sposób nie dam sobie rady – odezwała się nagle Pin. – Muszę to zostawić i przynieść Kryształ Galaktyczny. Stale podpinam go pod Strumień, więc dane są świeżo zaktualizowane. Może tak się uda.

– W takim razie ruszaj – zgodziła się pierwsza pilot. – Ja będę... o, do Plagi jasnej!

Krążownik Floty Zero Stripsów wyłonił się z chaosu pobliskiego Piekła nagle, zupełnie jakby przed chwilą został stworzony z nicości. Alarmy „Wstążki” zapiszczały, oburzone niespodziewanym przybyciem okrętu, otoczonego przez świetlne plamki napędów orbitujących wokół niego dronów strażniczych. Był większy, niż Erin się spodziewała: miał wielkość co najmniej dwóch niszczycieli i jak większość statków Stripsów błyszczał zmatowiałym metalem wpadającym w rdzę.

Najeżony dziesiątkami anten i stanowisk ogniowych przypominał długie, rozpłaszczone u końca, grube cygaro. Na jego powierzchni przeskakiwały niebieskie iskry wyładowań ustawionego na maksimum pola magnetycznego. Był blisko: tak blisko, że Erin dostrzegła przez neoszybę rozbłysk lasera okrętu, unicestwiającego jakąś przelatującą zbyt blisko asteroidę.

– Tu Erin Hakl – powiedziała głośno do interkomu, przełamując chrypę w wyschniętym nagle gardle. – Potwierdzam przybycie krążownika Floty Zero. Powtarzam: potwierdzam przybycie krążownika Floty Zero. – Przymknęła oczy i ponownie nacisnęła przycisk uruchamiający nagrany wcześniej komunikat kontaktowy, obiecujący złoty interes w zamian za reperację statku. – Na Tych, Którzy Odeszli – szepnęła do siebie – wystarczy, że raz wystrzelą. Jeden raz i po nas.

– Tu krążownik „Jehannam” Floty Zero – huknęło w SN grubym, tubalnym głosem, który nie bez powodu skojarzył się Hakl z komputerowym. – Konieczne jest wyłączenie pól magnetycznych. Konieczne jest udostępnienie śluzy. Konieczne jest przyjęcie wysłannika. Konieczne jest poddanie się poleceniom. Konieczne jest nawiązanie kontaktu o charakterze natychmiastowym.

– Tu pierwszy pilot skokowca „Wstążka”, Erin Hakl – odpowiedziała do mikrofonu. – Jesteśmy otwarci na współpracę. Przekazuję kontakt kapitanowi statku, Myrtonowi Grunwaldowi – dodała, widząc, że Myrton wbiega już do SN i staje obok konsoli.

– Tu Myrton Grunwald, kapitan skokowca „Wstążka” – powiedział na wydechu. – Dziękujemy za przybycie. Jesteśmy zainteresowani wymianą handlową. Na naszym pokładzie znajduje się cenny artefakt z czasów Wojny Maszynowej. Udostępnimy go w zamian za naprawę naszego statku i godziwą zapłatę w jednostkach kredytowych Zjednoczenia. Nie będziemy jednak wyłączać naszych pól magnetycznych, dopóki nie dojdziemy do obopólnego porozumienia. Odbiór. – Puścił przycisk mikrofonu i spojrzał w stronę Hakl. – Nie wykonuj żadnych ich poleceń – powiedział. – Nie możemy być całkiem bezbronni.

– Milczą – zauważyła Erin.

– Analizują – odpowiedział Hub z Serca. – Przewidują posunięcia na kilka ruchów naprzód. Ale nic nam nie zrobią, za mało danych. Tak jak mówili, wyślą wysłannika.

– Nie chcę cyborga na moim statku – skrzywił się Myrton. – Czy cokolwiek to będzie...

– Chyba nie będzie pan miał wyjścia, kapitanie – zauważył Tansky. – Muszą zobaczyć, co pan tam ma.

– Tu krążownik „Jehannam” Floty Zero – zagrzmiał znienacka głośnik. – Konieczne jest udostępnienie śluzy. Konieczne jest przyjęcie wysłannika. Konieczne jest nawiązanie kontaktu o charakterze natychmiastowym.

– Spuszczają z tonu – zauważył złośliwie Hub. Myrton nachylił się nad mikrofonem.

– Zgadzamy się na przybycie wysłannika – odpowiedział. – Natychmiast rozpoczynamy przygotowania. Bez odbioru. – Puścił przycisk. – Tansky, monitoruj i informuj o ich posunięciach. Nie otwieraj śluzy, dopóki do niej nie przejdziemy. Bądź gotów na wprowadzenie autodestrukcji i pozwól im to zeskanować. Muszą wiedzieć, że nie żartujemy. Hakl – kiwnął ręką na pierwszą pilot – wstawaj. Idziemy po broń. I bądź gotowa.

– Na co?

– Żeby w razie czego odstrzelić jakiś cybernetyczny łeb.




Maszyna, pomyślała Wise, gdy Hakl i Myrton wyszli z SN w kierunku znajdującej się na pokładzie górnym zbrojeniówki. Czy raczej półmaszyna. Po tym wszystkim, co się stało, wpuszczą tu jeszcze... to coś.

Nie będę o tym myśleć. Mam dość. Dość myślenia i dość lodu, który narasta dookoła cienkimi nitkami. Po prostu nie będę zwracała na to uwagi, aż wszystko się skończy.

„Nic nie rozumiesz, Wise” – przypomniała sobie. „Ale zrozumiesz. Kiedy zobaczysz. Z czasów Wojny Maszynowej”. I potem: „Wszyscy zginą, Wise. Wszystko się rozsypie jak domek z kart. Wypalona Galaktyka. Wojna. Wszystko, w co kiedykolwiek wierzyłaś”.

I na końcu: „To ja jestem Plagą”.

– Hub, tu Wise – odezwała się do interkomu. – Możesz przejąć sterowanie? Kapitan i Hakl poszli do zbrojeniówki, a ja muszę iść po Kryształ Galaktyczny.

– Jestem tu trochę zajęty, dziecinko. Staram się uporać... – dosłyszała klekotanie klawiatury – z pewnym niecierpiącym zwłoki problemem technicznym.

– Bez Kryształu nie zanalizuję wszystkich możliwości skokowych. Wracam za pięć minut – dodała.

Nie czekała na odpowiedź komputerowca: niech robi, co chce. Bez Kryształu Galaktycznego i zawartych w nim danych nigdy się nie wydostaną. Wstała z fotela drugiego pilota i ruszyła do swojej kajuty. W pomieszczeniu podeszła do holowgłębienia. Wydrążoną, jajowatą dziurę wypełniała mgła uśpionego systemu, przetykana drobnymi, zielonymi literkami wygaszacza. Kryształ Galaktyczny spał tuż obok, podłączony bezprzewodowo do pozostałości Strumienia; zasysał resztki obecnych w układzie aktualizacji. Pinsleep była zwolenniczką jego stałego, aktualizacyjnego półsnu i jak wiele razy wcześniej, i teraz stwierdziła z zadowoleniem, że miała rację. Kryształ musiał coś pobrać ze Strumienia sektora 32C – były to oczywiście resztki, echo odbite od panującego w Testerze chaosu, ale nie wykluczała, że udało jej się zdobyć dane lokacyjne Stripsów. Pin złapała za ciężki czarny sześcian i zaczęła wracać do SN, gdy nagle stanęła w pół kroku.

Mogłabym tam znowu pójść, pomyślała. Upewnić się. Może to były przywidzenia? Byłam zdenerwowana. Teraz obejrzałabym wszystko na spokojnie, o ile oczywiście Myrton nie zablokował przejścia...

– Wise – usłyszała zniecierpliwiony głos Huba – nie guzdraj się tam. Mam tu problem. Nie będę robił dwóch rzeczy naraz. Wisi nad nami plagowy krążownik. Muszę mieć kogoś fizycznego w stazo-nawigacji. Rusz się.

Kiwnęła głową i wyszła z kajuty.




Hub nie próżnował. Od razu po przybyciu w spokojne miejsce sektora pozostał w Sercu i zaczął zasysać Strumień. Było to stosunkowo proste: najwidoczniej Stripsowie przesyłali dane pustymi korytarzami, a oni znajdowali się gdzieś w jednym z nich. Był pewny, że Tester najeżony jest satelitami Floty Zero przesyłającymi sygnał z dala od latającego dookoła syfu i pozostałości po odpaleniu Broni. Jeden z nich musiał być i tutaj...

SI wyprognozowała istnienie przynajmniej dwóch i od razu zaczęła skanowanie, ale Tansky przerwał operację. Nie miał czasu na takie głupoty. Bardziej interesowało go to, co te satelity przekazywały.

Imprint! Stripsowie muszą być zainteresowani imprintem. Rzekoma technologia programowa z okresu Wojny Maszynowej, podobno istniejąca jeszcze za czasów Starego Imperium. Pełne wpięcie w system i naznaczenie go swoją strukturą genową, albo – w przypadku Maszyn – programową. To jak doczepienie sobie dodatkowych protez. Na czym polega to diabelstwo? I jak to obejść?

Doktorek zrobi to, co mu każe – nie miał co do tego żadnych wątpliwości. Świetnie, ale to nie wystarczało. Jeśli problem się nie rozwiąże, trzeba będzie odciąć jego przyczynę. Coś może się stać ze stazą kapitana. Takie rzeczy się zdarzają. Kto wówczas pomoże muszkom polecieć tam, gdzie będą bezpieczne? Jedynie dobry, stary Hub.

W czasie ustawienia zaleconej przez Grunwalda autodestrukcji statku i zamrożenia polecenia wykonaj – co nie było wcale proste – wybrał hasła i wyszukiwarka strumieniowa niemal dostała czkawki. „Personal cybernetyczny”. „Wyższe stopniowanie symulacyjne”. „Czystość”. Wciąż pojawiała się ta plagowa „czystość”. Stripsowie mieli na jej punkcie obsesję. „Osiągnięcie czystości poprzez utożsamienie się z techniką maszynową”. No dobrze. Może tędy droga? Tansky zaczął więc łączyć określenia „czystość” i „imprint”, i wtedy natrafił na program.

Diabelstwo wyglądało jak jakieś oprogramowanie analityczne, zapewne do sprawdzenia poziomu owej „czystości” łącz biomaszynowych. Program testujący kompatybilność oprogramowania jako takiego i łącz człowiek–maszyna? Czemu nie. To podpada pod imprint. Nie rozumiał na razie zbyt wiele z oprogramowania Stripsów, ale zapewne mógłby je przestawić na przeskanowanie oprogramowania obecnego we „Wstążce”. Niech znajdzie łącza człowiek–maszyna. Niech znajdzie, gdzie powtykany jest ten plagowy imprint, bo wiedząc, gdzie gówno siedzi, będzie można skutecznie je wyczyścić.

Strumień był silny, komputerowiec zaczął zatem ssać pliki otwartej instalacji, inteligentnie dostosowującej się do zastanego systemu. Nie było tego wiele: raptem kilkanaście tysięcy eksabajtów. Sam mogłem na to wpaść, stwierdził. Nieważne, zaczynamy.

Niemal natychmiast po pobraniu programu wykastrowana SI statku potraktowała go jako intruza. Hub zablokował możliwość jego ingerencji w strukturę sytemu „Wstążki” i sklasyfikował go jako jeden z programów skanujących. Pozostawało tylko czekać. Program korzystał teraz z genokomputerów prawie ostatecznej generacji, jego moc przelotowa powinna być zatem...

Coś piknęło. Tansky, zapominając o wygaszonym, zwisającym z kącika ust pecie, nachylił się nad monitorem wyświetlającym rozkoszne, radosne słowa. Wykryto ingerencję niezbieżności – przeczytał. Nieco bełkotliwe, ale to nie stanowiło problemu. Zaczął wpisywać polecenia.

Podaj lokalizację.

Dane kontraktowe – wyświetlił w odpowiedzi system. Wykryto ingerencję niezbieżności.

Jaki kontrakt, do ciężkiej Plagi?

Rozwiń i wyjaśnij – wpisał.

Wykryto ingerencję niezbieżności w ustanowiony kontrakt dotyczący zatrudnienia załogi skokowca „Wstążka”, specyfikacja handlowa tysiąc czterysta dziesięć NE. Wybór członków załogi spośród dostępnych kandydatów strumieniowych miał zostać ustalony za pomocą analizy psychologicznej programem/SI PsychoCyfer, właściciel Harpago Jones. Cele i wynik okazały się niezbieżne z oczekiwanymi. Zakłócono czystość. Doszło do ingerencji niezbieżności.

To jakiś absurd, pomyślał z niedowierzaniem Hub. Co to miało znaczyć? Ktoś ustawił kontrakt? Wybrał kandydatów, wmawiając doktorkowi, że dokonał tego PsychoCyfer? Po co?

Czyżby chodziło im o mnie? Nie. Kontrola Zjednoczenia nie wchodziła w grę. To było o wiele bardziej subtelne. W dodatku Tansky postarał się zniknąć z radarów strumieniowych tak bardzo, że sam nie potrafiłby się znaleźć. Kontrola była na to za głupia. Podaj źródło ingerencji niezbieżności – wpisał.

Źródło ingerencji niezbieżności nieznane.

Podaj powód ingerencji niezbieżności.

Powód ingerencji niezbieżności nieznany.

Tansky odsunął się na moment od klawiatury. Patrzył intensywnie w monitor, by wreszcie nachylić się i wpisać:

Podaj liczbę odrzuconych strumieniowych kandydatów wraz z listą kandydatów, którzy zostali odrzuceni wskutek ingerencji niezbieżności.

Podaję – wyświetlił system. Kandydaci zostali wybrani spośród dostępnych trzech tysięcy osiemset trzydziestu dwóch pilotów, dwustu czterdziestu czterech astrolokatorów, jedenastu tysięcy ośmiu mechaników pokładowych i dwóch milionów siedmiuset trzech komputerowców klasy trzeciej i wyższej. Poszukiwanie zbrojeniowca zostało wstrzymane do czasu podjęcia decyzji przez kapitana/Myrton Grunwald. Wskutek analizy psychologicznej programu/SI PsychoCyfer, właściciel Harpago Jones, wybrano: Karmer Biedrok – pilot, Adam Tried – astrolokator, Turner Zabowski – komputerowiec, Sofia Malkovitch – mechanik.

No cóż. Przynajmniej jedna sprawa wyjaśniona, uznał. Gdyby to była Kontrola, to biorąc pod uwagę pewne zaszłości Huba z owym „urzędem”, wystarczyłoby wpłynąć na jego zatrudnienie... nie wpływając na zatrudnienia pozostałych członków załogi.

Podaj... – zaczął pisać i nagle usłyszał głos Pinsleep.

– Hub, tu Wise – odezwała się astrolokatorka. – Możesz przejąć sterowanie? Kapitan i Hakl poszli do zbrojeniówki, a ja muszę iść po Kryształ Galaktyczny.

– Jestem tu trochę zajęty, dziecinko. Staram się uporać... – zacisnął zęby – z pewnym niecierpiącym zwłoki problemem technicznym.

Coś odpowiedziała, bodajże o pięciu minutach. Plagowa idiotka, pomyślał z niesmakiem Tansky. Lata w tę i z powrotem jak oszołomiona mucha. Chyba naprawdę uderzyła się w głowę tam, w ładowni. Nie mam na to czasu! Mam tu problem... Co to jest, do pieprzonej Plagi?!

Podaj zakres ingerencji niezbieżności – wpisał, a system odpowiedział:

Ta informacja jest niedostępna.

– Oż kurwa – zaklął komputerowiec. – „Ta informacja jest niedostępna”? Poczekaj tylko...

Zaczął wklepywać polecenia nadrzędne, odwołując się do swoich uprawnień. Tego nie mógł mu zablokować nawet Myrton: bądź co bądź nie chodziło o ingerencję w system, lecz o sprawdzenie jego funkcji. Choć po prawdzie wolałby nawet, gdyby nagle wyskoczył mu zakaz wynikający z uprawnień kapitana. To potwierdzałoby tylko, kto tak naprawdę dokonał owej „niezbieżności”. Tylko po jaką ciężką Plagę Grunwald miałby robić coś takiego?

Zatrudnieniem zajmował się doktor Harpago. Jaki byłby więc sens zatrudniania innych ludzi niż tych, których wskazał PsychoCyfer doktora? To wszystko nie miało sensu!

Uwaga! – wyświetlił mu nagle system. Nastąpiło naruszenie blokady programowej. Co to, do Plagi, jest?! Hub oderwał się od klawiatury.

O, to nie będzie proste. Mamy gówno w wentylatorze. Wirusa w oprogramowaniu statku, który wychwycił program Stripsów. Coś, o czym nie wie nawet zimprintowany kapitan. Co się tu wyprawia?!

– Wise – odezwał się do mikrofonu kontaktowego – nie guzdraj się tam. Mam tu problem. Nie będę robił dwóch rzeczy naraz. – Wstrzymał oddech, przypominając sobie na moment o świecie zewnętrznym. – Wisi nad nami plagowy krążownik – dodał. – Muszę mieć kogoś fizycznego w stazo-nawigacji. Rusz się.

System wykonał nieprawidłową operację i nastąpi jego zamknięcie – wyświetlił mu monitor wesoło mrugającymi literkami.




Zbrojeniówka „Wstążki” zajmowała sporą część pokładu górnego i przypominała nieco stanowisko Huba, z tym że była znacznie większa, z dwoma stanowiskami ruchomych działek i bezpośrednim dostępem do całości uzbrojenia.

– Coś tu działa? – spytała Hakl. Myrton wzruszył ramionami.

– Średnio – przyznał. – Z poziomu SN masz dostęp do uzbrojenia, ale stąd jest znacznie łatwiej. Mamy laser z opcją górniczą, dwa działa turbinowe, plazmę i ściągacz. Tylko że jedno z dział nie funkcjonuje, plazma jest do remontu. Szkoda, podobno została zmodyfikowana. Stripsowie to naprawią.

– A ruchome działka?

– To stanowiska z przekierowaniem ostrzału laserowego, plazmy i turbinówek. Też są znacznie skuteczniejsze z tego poziomu. Sama wiesz, że jeśli zaczniesz strzelać z SN, nie osiągniesz takiej precyzji i szybkości reakcji jak tutaj. Przydałby się zbrojeniowiec, ale z tym musiałem na razie poczekać. Nie planowałem zresztą wybierać się na wojnę.

– Wyrzutnie rakiet?

– Nie mamy – zaprzeczył. – Przydałyby się. Są tu w każdym razie niezłe zakłócacze, o ile ktoś w nas wystrzeli. I mamy jeszcze to – dodał, podchodząc do wmontowanej w ścianę ukrytej szafki. – Łap.

– Karabinki plazmowe?

– Też, ale głównie proste laserówki – przyznał, podając jej niewielki pistolet laserowo-piezoneuronowy. – Jest też i elektromiecz – wskazał nieco zakopconą, białą broń stojącą w kącie. Skrzywił się. – Elegancka broń na bardziej cywilizowane czasy. Chyba nienaładowany. Ulubiona broń arystokracji.

– Czy ja wyglądam na księżniczkę z Systemów Zewnętrznych? – Uśmiechnęła się. Spojrzał na nią przez moment i coś na kształt uśmiechu też błysnęło mu w oczach, ale odwrócił wzrok.

– Granaty – dodał, pokazując jej niewielką skrzyneczkę. – Punktowe i sferyczne. Jeden rozpryskowy. Chemicznych brak. Musielibyśmy być nieźle zdeterminowani. Co do karabinka, możesz go zabrać, ale jest dość nieporęczny. Na wysłannika powinno nam bezproblemowo wystarczyć to. – Podał jej wyglądającą na starą, zakurzoną broń. – To sześciostrzałowy rewolwer Zybex, stworzony podobno na podstawie średniowiecznych materiałów ocalałych z Terry. Mój własny – wyjaśnił. Erin wzięła do ręki broń, a Myrton szybko zaprezentował jej, jak działa. – W przypadku broni energetycznej, takiej jak plazma i laser, istnieje ryzyko rozproszenia strzału z pomocą ekranów magnetycznych. Nie sądzę, żeby Strips miał przy sobie taki ekran, ale nawet bez niego strzał z lasera może uszkodzić mu tylko jakiś podzespół, a cyborg nadal będzie funkcjonował. Laser to broń na ludzi. Nabój z zybexa narobi znacznie więcej spustoszenia, a przy małej odległości przebije się nawet przez osłonę. To dobry sposób na ewentualne pole, prawie tak dobry jak działo turbinowe... tylko że nikt jeszcze nie wymyślił turbinowego pistoletu.

– Zna się pan na broni, kapitanie – zauważyła Erin, z uznaniem oglądając zybexa. – Służył pan gdzieś?

– Nie – odpowiedział po chwili Myrton, nie patrząc na Hakl. – Nie służyłem.

Zamknął szafę z bronią.

– Posłuchaj, Erin – odezwał się niechętnie. – Musisz wiedzieć, z czym mamy do czynienia. W magazynie leży coś w rodzaju prehistorycznej kapsuły ratunkowej. A w środku... jest wyłączona Maszyna. Czwartej generacji. Wygląda jak człowiek.

– Maszyna?

– Jest nieczynna. I zanim cokolwiek powiesz, pamiętaj, że na samym końcu wydałem ci rozkaz zostawienia tego świństwa. Ściągnęłaś je jednak na „Wstążkę”. Trudno, stało się. – Prawie niedostrzegalnie wzruszył ramionami. – Teraz ta Maszyna to nasze być albo nie być. Nic na to nie poradzimy. Musimy sprzedać ją Stripsom i wynieść się stąd jak najprędzej. Jeśli sekta zacznie kręcić, uszkodzimy zdobycz. W najgorszym wypadku wysadzę ten statek, żeby nikt nie został „zbawiony”. Rozumiesz?

Kiwnęła głową. Maszyna? Czwartej generacji? Wyglądająca jak człowiek?

– Poza tym... – Grunwald chrząknął. – Przepraszam cię za tamto w mesie. Sprawa „Smoczycy”... Nie przepadam za rozmową na ten konkretny temat. Rozumiesz?

– Tak, ja... – wydukała, czując się nagle jak świeży kadet w Akademii. – Nie miałam zamiaru...

– Idziemy – oznajmił jeszcze i skierował się w kierunku drabinki prowadzącej na dolne pokłady. Erin ruszyła za nim z kompletnym mętlikiem w głowie; w dłoni ściskała rękojeść rewolweru.

– Serce. – Myrton nacisnął przycisk zaszytego w kombinezonie mikrofonu kontaktowego. – Zmierzamy w kierunku śluzy. Jaka sytuacja?

– Mamy wysłannika – potwierdził Hub. – Jakiś niewielki prom. Nie wiem, co to, ale orbituje przed naszym wejściem. Jajowate cuś z wysuwanym trapem. Na oko nieuzbrojony.

– Przesyła żądanie dokowania. – Grunwald usłyszał głos Pinsleep Wise. – Dokładnie „konieczne jest zadokowanie” czy coś w tym stylu.

– Dobrze. Daj nam pięć minut. Przekaż, żeby doczepiał się do śluzy. Już prawie jesteśmy na miejscu.

– Tak jest.

Dojście na miejsce zajęło im nieco więcej czasu, niż przewidywali. Część korytarza prowadzącego do śluzy znajdowała się niebezpiecznie blisko odseparowanej, uszkodzonej prawej burty. Erin słyszała niemal jęczenie maltretowanego kadłuba, poddawanego okrutnemu naciskowi próżni, niwelowanemu w części dzięki polu magnetycznemu. Będzie wesoło, jeśli to wszystko strzeli, pomyślała. Musielibyśmy odseparować prawie cały pokład dolny i dojście do maszynowni, nie wspominając już o rdzeniu. Ci Stripsowie przybyli w ostatniej chwili.

– Serce, zadokował? – upewnił się Myrton.

– Tak.

– Dobrze. Uchyl śluzę zdalnie i daj go tutaj. Jeśli jest w miarę inteligentny, sam otworzy sobie drzwi. Bez odbioru.

Czekali, patrząc na migające lampki świadczące o otwarciu i zamknięciu śluzy oraz wyrównaniu ciśnień. A gdy wejście rozsunęło się niczym otwierający się kielich kwiatu, ujrzeli Stripsa.





Jakaś tajna organizacja separatystyczna, galaktyczna masoneria czy ukryty kult Starego Imperium – coś takiego po prostu nie istnieje. Dlaczego? Bo gdyby istniało, dawno wpadlibyśmy na ich trop. Nasze możliwości kontrolne są niemal nieograniczone. Wiemy o wszystkim, co dzieje się w Strumieniu, obserwujemy poczynania sekt i Strażników Granicy. Nasi Nadzorcy sprawują kontrolę nad poszczególnymi sektorami Wypalonej Galaktyki i mają w ręku narzędzia umożliwiające pełną i skuteczną inwigilację.

Wszystko, co słyszycie na temat owej tajemniczej „Loży”, to zatem zwykła galaktyczna legenda, marzenie tłumów, uboczny efekt nostalgii za tym, co nigdy już nie wróci.


fragment orzeczenia Eklema Stotena Gibartusa, Głównego Kontrolera, Pana Nadzorców i członka Rady Błękitu, w sprawie niepokojących pogłosek związanych z zamachami terrorystycznymi w Systemach Wewnętrznych i w Jądrze





Wyjście z Głębi było inne niż zazwyczaj.

Przede wszystkim wskrzeszenie ze stazy przyniosło ze sobą ból. Natrium Ybessen Gatlark nagle, boleśnie i okrutnie został z powrotem wciśnięty do swojego ciała. Napierała na niego sztuczna grawitacja statku, a powietrze przypominało cierpki gaz.

Zamrugał obolałymi oczami. Był sam, nie licząc towarzystwa ładującego się Aro. Najwidoczniej Tipsy Palm ustawił mechaniczne wskrzeszenie i wyszedł, by zająć się swoimi sprawami.

Witajcie z powrotem na naszej karuzeli, pomyślał z goryczą Nat. Sięgnął ręką w kierunku zatrzasków pasów uprzęży stazowej. Jeśli mechanik już ustawił wskrzeszenie, to nie mógł go chociaż odpiąć? Plaga, nie sięgam...

– Aro.

– Aro ładować – odpowiedziała Maszyna.

– Zostaw to i pomóż mi odpiąć uprząż – mruknął Natrium. – Sam nie dam rady.

Aro odczepił się od wtyczki, po czym radośnie uniósł nieco na swoich gąsienicach i podjechał, wyciągając cztery z sześciu mechanicznych ramion. Motoryka i zręczność zawsze były jego mocną stroną. Nat pamiętał, że postarano się o to przy tworzeniu opiekuna dla niestabilnego syna księcia.

– Tu pim pim pim, tu pim pim pim – nuciła zadowolona z siebie Maszyna. – Odczepiać, odczepiać, wyko, wyko, wyko, nano.

– Plaga z tym twoim programem rozrywkowym.

– Blokować?

– Nie, niech będzie. Jeśli przez to twoje wycie będą się ciebie mniej bać, to w porządku – westchnął Nat. – Co się dzieje? Kiedy wyszliśmy z Głębi?

– Dwadzieścia pięć minut, trzydzieści trzy sekundy.

– I dopiero teraz mnie odstazowali? Plagowy Palm! Pewnie bał się wejść. Nic, nieważne. – Natrium nacisnął na gałkę i wózek dolewitował w kierunku zamontowanego w mikrokuchni ekspresu. – Ustaw mi fluid – rozkazał. – Wypiję i idę do SN.

– Załoga spoza personelu nawigacyjnego, komputerowego i maszynowego proszona jest o pozostanie w kajutach – odezwał się Aro głosem kapitana Telsesa. – Trwają manewry parkingowe – dodał i zakomunikował już swoim normalnym głosem: – Koniec cytatu.

– To mnie nie dotyczy – skrzywił się Nat, sięgając po termokubek. – Nie jestem załogą. Jakie mamy głębinowe opóźnienie czasowe?

– Około trzydziestu godzin.

– Niemożliwe, to nie był nawet parsek! – Natrium odstawił kubek. Fluid jak zwykle był obrzydliwy, ale już poczuł się lepiej: zapewne działał sam aspekt psychologiczny. – Trzeba by sprawdzić, kiedy konkretnie skoczył ten skokowiec – mruknął do siebie. – Widocznie szybciej prześlizgnęli się przez Głębię... To możliwe, są znacznie mniejsi niż „Płomień”. – Podrapał się po brodzie. – Dobra. Wychodzimy. Otwórz mi drzwi. I zostań tutaj – dodał, kiedy Aro wykonał już polecenie. – Nasłuchuj, może Pan Cień się odezwie.

– Nasłuchiwać.

– Dokładnie.

Na pokładzie głównym – będącym rozciągniętym przez całą długość statku pokładem środkowym – załoga Kayta Telsesa, co Nat zauważył z pewnym zdziwieniem, zachowywała się bardziej nerwowo niż zwykle. Starzy kosmiczni wiarusi, stękając, nachylali się nad stanowiskami komputerowymi i co trzeci łapał się za serce.

– Nie tak! – do Natriuma doleciał spotęgowany przez głośniki głos kapitana. – Nie tak, do Plagi! Czy wszystko muszę robić sam?! Wszystko muszę robić sam?! Stare, tchórzliwe truchła, do diabła! Na bakburtę! Osiem stopni! Osiem! Bakburta! Wyleję was wszystkich! Geriatryk... – tu nastąpiło zduszone przez pisk głośnika przekleństwo: najprawdopodobniej ktoś wyłączył kapitanowi mikrofon.

Pewnie znalazł wreszcie te swoje gogle, pomyślał rozbawiony Nat. A kiedy widzi wyraźniej i jeszcze jest podpięty przez nie pod system, to mocno się nakręca.

I rzeczywiście: kiedy chuda, otoczona rozwianą, siwą brodą sylwetka kapitana Telsesa odwróciła się w jego stronę, Natrium dojrzał założone na twarz wielkie gogle z wystającymi pokrętłami i regulatorami. Kayt wyglądał przez nie jeszcze dziwniej niż zwykle.

– Nat! – wykrzyknął prawie, wskazując z oburzeniem w nieokreślone punkty stazo-nawigacji. – Popatrz sam, z kim muszę tu pracować! Patrz, patrz, powtórzysz ojcu! Odbierają mi głos! Kapitanowi! – Z oburzeniem spojrzał na stojącą obok, spokojną jak słup soli Sori Telses. – Nie potrafią ekstrapolować miejsca docelowego! – Zamachnął się prawie na siedzącego przy głównej konsoli nawigacyjnej astrolokatora Primo, który, jak Natrium zauważył, niespecjalnie się tym przejął. – Głupich manewrów nie umieją...

– Niech się pan nie denerwuje, kapitanie – przerwał mu Nat. – To w końcu Tester, choćby i graniczny. Niektóre ze statków obrywały rojem meteorów tuż przy boi lokacyjnej.

– I teraz mi o tym mówisz, chłopcze?!

– Sporadyczne przypadki – sprecyzował Natrium. – Niewarte odnotowania. Pańska załoga świetnie się spisała, jestem tego pewien.

– Wykończycie mnie wszyscy – poskarżył się Kayt, ale Nat już wiedział, że jęczenie i jazgotanie kapitana stanowi część stałego rytuału. Muszą być po prostu bardzo zmęczeni po tak szybkim kolejnym skoku głębinowym, skonstatował. Może nawet bardziej niż ja.

– Jak to wygląda, kapitanie? – spytał, ale zamiast Telsesa odpowiedział mu Primo.

– Rejon wygląda na w miarę stabilny – orzekł astrolokator. – Trzeba go będzie zmienić za około pięćdziesiąt sześć godzin. Wtedy przeleci tędy fala tych wyładowań. – Nad stanowiskiem Primo ukazało się niewielkie holo z zaznaczoną kropką niszczyciela i czymś w rodzaju animowanej, laserowej rozgwiazdy, zajmującej ponad dziewięćdziesiąt procent sektora. Jedno z jej ramion wypluwało w ich stronę pęk wyrysowanych przez komputer zygzaków. – Tymczasem wystarczy niewielka prędkość i przelecimy do kolejnego bezpiecznego fragmentu granicy. Możemy ruszać za około dziesięć godzin.

– Widzisz coś więcej? – spytał Kayt. Primo pokręcił głową.

– Na razie nie, panie kapitanie – zaprzeczył swoim nieco piskliwym, starczym głosem. – Jeśli przeskoczyli w locie, to mogą być gdzieś w głębi sektora, ale nawet jeżeli znaleźli tam jakieś oko cyklonu, to skok stamtąd byłby szaleństwem. Musieliby mieć geniusza na pokładzie, by dobrze ekstrapolować miejsce docelowe.

– Załóżmy, że go nie mają. Co wtedy?

– Logicznie byłoby wrócić do boi lokacyjnych, ale akurat tak się składa, że wszystkie rozmieszczone są wzdłuż granicy, gdzie i my się znajdujemy. Jeśli więc wydostaną się z Testera, muszą lecieć tutaj, by bezpiecznie skoczyć...

– Dobrze – mruknął Telses. – Sori, wracaj na swoje stanowisko pierwszego pilota – nakazał żonie. – Jeśli wykryjesz jakieś jednostki Floty Zero, wywołaj je i powiedz, że w ich sektorze znajdują się ścigani przez połączone siły Gatlarku i Iseminu złodzieje, których wydanie zaowocuje wdzięcznością i zapłatą z rąk samego księcia. To ich powinno przekonać. Albo nie, sam to nagram. Puścisz przekaz w pętli, aż do skutku.

– Tak jest.

– Dobrze – powtórzył Kayt. Sięgnął ręką w kierunku gogli i ustawiając jeden z potencjometrów, uśmiechnął się do Nata. – No, chłopcze. Zaczynamy.




Tsara Janis zamknęła oczy i przestała istnieć.

Niewielki licznik „Igły” odliczył około piętnastu sekund, a jego wykastrowana SI sprawdziła ciało najemniczki jeszcze trzy razy, zanim napęd głębinowy pobrał energię z rdzenia i otworzył szczelinę. Głębia pożarła statek i po ułamku wieczności wypluła go w przestrzeni Testera.

Jestem, pomyślała Janis, gdy Biała Pleśń opuściła jej żyły, trafiając do zbiorników odpadowych. Istnieję. Znowu jestem.

Nigdy nie miała problemów ze stazą. Kiedyś, dla rozrywki, pozwoliła, by Malkolm podał jej rozcieńczoną dawkę i wykorzystał w kajucie. Uznała to za zabawne – niemal nekrofilski akt ze strony męża. Żałowała tylko, że nie może z nim zrobić tego samego. Staza, jak zauważył dowcipnie Janis, szybko pokazywała istotne różnice pomiędzy płciami. Powiedziała mu wtedy, żeby nie tracił nadziei. Są sposoby, kochanie. Może być miło, ale wątpię, czy potem usiądziesz. Zakrztusił się wtedy drinkiem.

Plagowa Nox. Koścista, pieprznięta anorektyczka. Musiała się uprzeć akurat na mnie? Pewnie wiedziała, że jestem lepsza w pilotażu. Niemniej jednak nic nie stało na przeszkodzie, by misję tę wypełnił Malkolm. Farciarz. Siedzi pewnie w kajucie i przerabia automatyczny mikrobarek na destylator do bimbru. A ja nie znoszę skoczków głębinowych. Są ciasne i ma się wrażenie, że stanowią tylko niefunkcjonalne przedłużenie ciała. Koszmar.

Tsara westchnęła i spróbowała się poprawić. Opleciona stanowiskiem stazowym i elementami sterującymi czuła się jak w kokonie. Oczy przysłaniała jej płytka odczytująca ruchy gałek ocznych i mrugnięcia – dodatkowy, z pozoru wygodny interfejs. Do tego na szczęście dochodziły polecenia głosowe, gesty głową i możliwość operowania rękami. Czego chcieć więcej? Kawki? A może myśliwca? O tak, zdecydowanie przydałby się myśliwiec. Muszę siedzieć jednak w tej latającej trumnie. Biedaczysko. Uruchomiła procedurę skanowania. Pusto. W oddali, choć nie tak znów daleko, wirował wypalony chaos, wyglądający jak rozmieszana z dużą prędkością zupa złożona ze skał, wybuchów, fal, gazów i wyładowań. Tam polecieli? Kretyni, pomyślała z niesmakiem. Nie wleciałabym w wypalony sektor za żadne jedy. No, prawie za żadne.

– Tu Tsara Janis – wyrecytowała monotonnie do mikrofonu. – Raport numer jeden. Dotarłam na miejsce, graniczny sektor lokacyjny dwadzieścia trzy, opóźnienie głębinowe wciąż wyliczane. Na razie pusto. Skanuję sektor w poszukiwaniu aktywności przestrzennej. Koniec raportu numer jeden. – Poleciła SI puścić wszystko przez echo głębinowe. Madella uwielbiała takie pierdoły.

Raport zakończony, ukłon zaliczony, plus strzelam już obcasikami dla szanownej pani. Tacy właśnie ludzie trafiają na stanowiska służbowe – kochający papierki, salutowanie i inne pierdalamencje. Tacy ludzie, co Tsara świetnie wiedziała z długoletniej praktyki, szybko spuszczają też z tonu, gdy jeden z papierków wpycha się im do przełyku z pomocą szczotki klozetowej. Teoretycznie. Bywają oczywiście wyjątki.

Na Tych, Którzy Odeszli, zajmuję się pierdołami, a przecież im szybciej skończę...

– SI, podaj mi koordynaty na optymalną ścieżkę skanowania – wyrecytowała do mikrofonu.

„Igła” posłusznie wyświetliła ciąg kreseczek w przestrzeni, ozdobionych punktami, na których powinna wyhamować i zapuścić kolejną porcję skanu.

– Gdzie ten plagowy niszczyciel? – mruknęła do siebie.

Kiedy tu dotarli? Ile godzin przed nią? A może mają większe opóźnienie i Tsara przybyła tu pierwsza? To możliwe. Taki tonaż jak niszczyciel zawsze trudniej przepchnąć. Trzeba więc założyć, że jest tu przed „Płomieniem”. A jeśli tak, to gdzie wylądują tamci?

– SI, zmiana rozkazu – powiedziała. – Ustaw najbliższą, możliwie bezpieczną koordynatę w głębi sektora. Pożądane cechy szczególne: bezpieczeństwo i ekranowanie.

Musi podlecieć znacznie bliżej, i to w takie miejsce, gdzie szybko jej nie wykryją. Przyczai się, skanując jednocześnie sektor i jego część graniczną. Dwie pieczenie na jednym ogniu. Gorzej tylko z wypuszczeniem kolejnej wiadomości. Żeby to zrobić, będzie musiała podlecieć bliżej echa. Właśnie, echo... miała nadzieję, że gatlarski niszczyciel go nie wykryje. Ich SI może dokonać tego na automatyce... ale nie musi. Wszystko zależy od tego, jak są dobrzy i jaki mają sprzęt.

Lepiej, żeby mieli przestarzały, pomyślała, zapisując ścieżkę podejścia usłużnie podaną przez SI. Byłoby wprost cudownie. Wtedy dobierzemy się im do tyłka.

Biedaczyska.




Pierwszy astrolokator „Niani”, bosman Cicero Flink, rósł w dumę, nie mogąc uwierzyć w swoje szczęście.

Jeden sukces za drugim! Najpierw udowodnienie swoich kompetencji i potem, tuż po awansie, szybka analiza echa głębinowego. Oczywiście pomogła mu ta myszowata Lotta, ale to należało do jej obowiązków. Nie przesadzajmy. Co do młodszej technik, patrzącej na niego coraz bardziej maślanymi oczami, miał już zresztą pewne plany. Zobaczymy, zobaczymy... O ile nie dowie się o tym Mama Kość. Nadzorczyni Sektora Kontroli nie przepadała za pewnymi relacjami wśród personelu.

Nieważne, stwierdził Cicero. Ciśnienia nie ma. Lepiej upoić się sukcesem.

Niestety, coś przeszkadzało, by upojenie było pełne.

Chodziło o Zachariasza Lema, byłego pierwszego astrolokatora. Awans Flinka automatycznie przestawił go w rejestrze na drugiego astrolokatora, istniało też spore prawdopodobieństwo, że zostanie wymieniony, kiedy już wrócą na Błękit. Nie powinno to stanowić dla niego problemu, uspokajał się Cicero. Był już stary, nie radził sobie z nowym interfejsem. Zjednoczenie gwarantowało mu wysoką odpłatność pozawodową. Będzie dostawał stale aktualizowaną pensję... drugiego astrolokatora. W porządku, jest niższa niż ta ze stanowiska wyżej... ale to i tak duże pieniądze. Co miałem zresztą zrobić, do ciężkiej Plagi? Pozwolić, by statek klasy „Niani” był nadal prowadzony przez starca, który ledwo trafia do wychodka?

A jednak miał poczucie winy. Można to było załatwić inaczej. Ile jeszcze zostało mu lat czynnej służby? Niewiele. Można było zaczekać... chociaż wtedy Lem zgarnąłby pewnie jego sukces. Bez przesady. Nikt nie postąpiłby inaczej. Ile można nosić na karku takiego starca? Co on tu w ogóle robił, do ciężkiej Plagi? Jakim cudem nie wyłapały go standardowe półroczne testy? Cóż, wtedy siedzieliśmy jeszcze na starym oprogramowaniu.

Mimo wszystko powoli, urywanym krokiem, zmierzał w stronę kajuty Lema. Po co, nie wiedział. Pewnie zobaczyć, jak dziadek się czuje. Czy nie kipnął na zawał po numerze, który mu wykręcił.

Stanął przed drzwiami do pomieszczenia, które Lem zapewne będzie musiał niebawem opuścić. Było większe od jego kajuty i wszystko wskazywało na to, że jego przejęcie przez Cicero to wyłącznie kwestia formalna. Co teraz? Włazić? Durna sytuacja...

Flink chrząknął. W drzwiach kajuty znajdował się prosty wizjer – pierwszy astrolokator mógł sprawdzić, kto do niego idzie, tuż przed otwarciem drzwi. Łącze opierało się na zwykłej kamerce z dźwiękiem rzutującej obraz tego, co znajdowało się przed drzwiami. Cicero miał jednak inne plany. Nie robił już tego dawno, chyba ostatni raz w czasie studiów, ale pamiętał, gdzie znajduje się prosty przełącznik na widok do wewnątrz. Sprawa kosztowała go kiedyś ostrą reprymendę ze strony dziekana, po tym jak podejrzał dziewczęta w saunie natryskowej... Stare dzieje, gdy burza hormonów kolidowała z miłością do burzy gwiazd rozsypanych po Wypalonej Galaktyce.

Pierwszy astrolokator niepewnie wyciągnął dłoń i dotknął panelu kontaktowego sprzężonego z genoczytnikiem. Wystarczyło otworzyć płytkę i przestawić jeden niewielki zwornik. W oku kamery pojawiła się drobna sylwetka Zachariasza Lema, siedzącego przy niewielkim rozkładanym biurku wpuszczonym w ścianę. Wypisywał coś na kajutowym komputerze i od czasu do czasu mówił do płytki personala. Nadaje wiadomość? Flink szybko złapał za zwornik i przestawił go z powrotem.

Lepiej się stąd wynieść, zdecydował. Nie będzie mu przeszkadzał. Może innym razem... Odwrócił się, przekonując sam siebie, że tak będzie najlepiej, i prawie ruszył z powrotem, gdy...

Coś było nie tak, zrozumiał nagle. Ale co?

Widok trwał może jakieś dwie, trzy sekundy. Cicero zobaczył Zachariasza Lema siedzącego przy komputerze. Starczo nachylonego nad... Nie. Wyprostowanego jak struna, z jedną ręką tańczącą na klawiaturze i przeskakującą po nowoczesnym interfejsie dotykowego holo, przy którym nasza nowa nakładka graficzna to bułka z masłem. Sam tak nie potrafił.

Cicero zobaczył komputerowego... wirtuoza.

Co tu jest grane, do Plagi jasnej? Nie rozumiał.

Flink odwrócił się i nacisnął genoczytnik. Tak jak się domyślał, drzwi miały już nowy zapis. Ta kajuta, zrozumiał, należała już do niego. I, jeszcze przez chwilę, do Zachariasza Lema. Wszedł do środka. Drzwi zamknęły się za nim z cichym świstem.

– Flink. – Lem wstał od komputera, lekko przekrzywiając starą, łysą głowę. – Co ty tu robisz?

– Ja... – odpowiedział niepewnie. Nie wiem, pomyślał. Zadziałał pod wpływem impulsu. I wtedy dostrzegł fragment napisu na ekranie. ...sonda musiała zostać sprawdzona, przekazałem ją Flinkowi. Nie domyślają się, że... Lem zasłonił mu resztę tekstu.

– Czego się nie domyślam? – wyjąkał Cicero. – O co tu chodzi? Umiesz obsługiwać zaawansowany interfejs komputerowy? Co tam pisałeś?

– Naprawdę mi przykro, Flink – westchnął Zachariasz i przez chwilę wyglądał, jakby naprawdę było mu smutno. – Szczerze cię lubiłem. Byłeś z nich wszystkich najsympatyczniejszy.

– Co? – spytał Cicero, ale Lem zbliżył się już do niego, a jego silne dłonie sprawiły, że było to ostatnie słowo Flinka.




Tartus Fim powoli wracał do siebie.

Wiedział, że coś dostał – coś, co rozwiązało mu język. Nazwali to gadułką. Gdy anioł go opuścił, Malkolm Janis wstrzyknął mu też coś, co nazwał „odprężającym koktajlikiem”. Najwidoczniej już z nim skończyli. Taką miał przynajmniej nadzieję.

Poruszył palcami. Ledwo, ledwo. Przez kręgosłup przepływała fala obezwładniającego ciepła. Zastanawiał się, czy popuścił w portki.

Zabiję, zrozumiał nagle.

Zabiję ich wszystkich. Pozabijam ich za to, co mi zrobili. Za to, że leżałem bezwładny jak jakaś hodoświnia i że... Zachłysnął się myślami, wspomnieniami tego, o czym nie chciał pamiętać. Pieszczący go anioł. Cichy chichot Malkolma w tle, niczym średniowiecznego szatana skrytego w półmroku kajuty. I paralizator. Paralizator, który pamiętał świetnie, lepiej, niżby sobie tego życzył. Ale nie to było najgorsze, a podniecenie. Upokarzające podniecenie na widok anioła, który oplótł go ramionami i pozwolił wdychać zapach swojej skóry, anioła, który przyniósł mu ból, ale i rozkosz.

Co się z nim działo?

„Krzywa Czekoladka” była jego królestwem. Kokonem, którego zagłębienia i zakamarki znał na pamięć, szumiącym mechanizmami, które przypominały bicie matczynego serca. Lubił chodzić nagi po swoim statku i niechętnie brał pasażerów czy członków załogi, dążąc do jak największej automatyzacji skokowca. Nie potrzebował ludzi. Nie przepadał też za kobietami. Uprawiał z nimi seks kilka, może kilkanaście razy i zawsze przypominało to dziwaczne zapasy, niedające mu prawdziwej satysfakcji. Żadna kobieta nie potrafiła mu dać tyle co „Krzywa Czekoladka”.

Albo tak się Tartusowi przynajmniej zdawało.

– Dochodzisz do siebie – oznajmił Malkolm Janis. Fim uniósł głowę, wypatrując najemnika. Mężczyzna leżał rozwalony na leżance i bawił się elektronożem. Po ostrzu przebiegały nikłe błękitne zygzaki wyładowań, co jakiś czas pieszczących dłoń Malkolma, który podrzucał lekko broń do góry i usiłował złapać ją za bezpieczną rękojeść. – Już po wszystkim, kochany. Spisałeś się na medal. Nie... – pokręcił głową, zerkając w rozszerzone przerażeniem oczy Fima – ona nie przyjdzie. Ma co innego do roboty. Zostaliśmy sami.

Po chwili podjął, nie patrząc już na handlarza:

– To Jad. Mój elektrosztylet. Arystokracja woli używać elektromieczy, ale to dość nieporęczna broń. Przypatrz się. – Wyciągnął ostrze w stronę Tartusa, pozwalając, by błękitne zygzaki wysunęły się ku niemu niczym mikroskopijne macki. – Wyładowaniami można sterować. Przy odrobinie zręczności można nawet sprawić, że odepchną broń od ścian i podłoża, tak że elektrosztyletem można rzucić naprawdę daleko. Ostry jak sama Plaga. Stara technologia. – Ponownie podrzucił i złapał elektrosztylet, który zasyczał cicho, gdy przecinał powietrze. – Dokładnie staroimperialna. W zasadzie już się tego nie produkuje. Taka broń przechodzi z pokolenia na pokolenie. Sympatyczny, co nie?

Fim nie odpowiedział.

– Elektrobronie stworzono z kilku przyczyn – kontynuował niezrażony Janis. – Po pierwsze, są o wiele silniejsze od zwykłego paralizatora. Po drugie, potrafią odbić strzał z broni energetycznej, a może i innej. Po trzecie, potrafią pociąć i zmodyfikowaną nanitowo neostal. Popatrz sobie, handlarzu. I pomyśl, jakie nierozsądne byłoby narażenie się na ciachnięcie tym cackiem. Bo nie chcesz, żebym cię ciachnął Jadem, prawda?

– Nie – wystękał Tartus. Malkolm pokiwał głową.

– To bardzo dobrze. Pamiętaj o tym, kiedy będziemy iść do pustej kajutki, w której zaraz cię ulokuję. Niech ci się to przypomni w momencie, kiedy spróbujesz pomajstrować przy drzwiach i wyleźć na korytarz. Bo spróbujesz. Albo zamierzasz spróbować. Widzę to w twoich kaprawych oczkach.

– Ja nie...

– „Niania” nie posiada cel – przerwał mu tonem towarzyskiej pogawędki Janis. – Czuj się zatem gościem z ograniczonymi możliwościami spacerowymi, a wszystko cudownie się skończy. Czy to jasne?

– Tak.

– Zatem zapraszam – oznajmił najemnik. – O, nie mamy sił? Pomogę koledze wstać. Zabieramy klamotki... płyteczkę personalka, piweczko i hop! – Złapał za obolałe ramię Fima i pociągnął je do góry. Tartus jęknął i stanął na nogach, niemal się przewracając. – No to idziemy. Taki duży, a taki słabiutki, kto by pomyślał! Nie martw się, Fim. – Klepnął go przyjacielsko po policzku. – Mam dla ciebie dobrą wiadomość. Wiesz jaką?

– N...nie...

– Już mnie nie denerwujesz. Podziękuj.

– Dziękuję.

– I gra gitara.




Kirke Bloom odczołgała się do tyłu niemal w ostatniej chwili. Srebrny sztylet Elohim przeciął powietrze, uderzając w posadzkę statku tak mocno, że w całej SN huknęło metalicznym echem.

Muszę wstać, zrozumiała Bloom. Muszę albo to coś zarżnie mnie jak hodoświnię.

Nadal czołgała się do tyłu, patrząc z przerażeniem, jak Elohim, dziwnie spokojnie, ale i stanowczo, staje na równe nogi i lekko przekrzywia głowę. Patrzyła na swoją zdobycz.

– Milczenie – powtórzyła istota. – Cisza.

– Spierdalaj! – wrzasnęła Kirke i też stanęła na nogi.

Lewy but miała poplamiony krwią Gama i przez moment patrzyła tylko na niego, zupełnie jakby czas rozłożył się na obserwowane punkty: krwawy ślad, leżący bez ruchu Strażnik, rosnąca plama krwi, fragment monitora, bezwyrazowa twarz Elohim, nanoszyba. SN miała tylko jedno główne wejście, na prawo, i to do niego rzuciła się pędem Bloom, nie mając w zasadzie pojęcia, dokąd zamierza uciec. Nie miała nawet pojęcia, gdzie tu jest broń czy gdzie ulokowana została zbrojeniówka.

To coś nawet się nie śpieszy, nie śpieszy się, na Tych, Którzy... ona się nawet nie śpieszy, zabije mnie, zabije... dlaczego się nie śpieszy, tylko prostuje się i idzie koszmarnie powoli, ona mnie zabije, zabije!

Dlaczego się nie śpieszy? W tej chwili wydawała jej się nawet bardziej obca niż dotąd.

Kilka błękitnych lat temu Kirke pościągała z nudów strumieniowe wykłady dotyczące Percepcji, czyli problemu, na który natknęła się ludzkość podczas pierwszych kontaktów z Obcymi. Wiedza na ten temat była taka, jak większość informacji z Ery Imperialnej – szczątkowa, ale rozbawił ją fakt, że Stare Imperium, zwane jeszcze wówczas Imperium Galaktycznym, było nim tylko z nazwy. Co prawda ludzkość pozajmowała wtedy większość nadających się do życia planet w Galaktyce, terraformowała olbrzymią ich część bądź genotransformowała się do warunków panujących na tych mniej gościnnych, ale dopiero po zetknięciu się z cywilizacjami Obcych zdała sobie sprawę z tego, na co się porywa. Po pierwsze, Obcych było bardzo wielu: setki zamieszkujących Galaktykę ras, z czego duża część na wyższym od ludzkości poziomie technologicznym.

Po drugie: nie potrafiono ich zrozumieć. A co gorsza – kontakty pomiędzy rasami także nie były do końca zrozumiałe dla ludzkości: zupełnie tak, jakby człowiek nie dojrzał do rzeczywistego kontaktu z obcymi cywilizacjami.

Pragnąc uporać się z tym problemem, usiłowano racjonalizować to, z czym się spotkano. Dlatego po wieloletnich próbach nawiązania logicznego kontaktu z Obcymi w końcu ogłoszono, że ludzkość zdecydowała się na „daleko idącą współpracę z ksenocywilizacjami” i zrzesza je w jedno wielkie Imperium Galaktyczne. Były to jednak tylko słowa, które miały zatuszować rzeczywistą niemoc. Imperium otaczało opieką światy Obcych, których nie rozumiało, i anektowało systemy, które tylko z pozoru pojmowały sens czy cel takiej aneksji. Nad wszystkim unosiły się więc opary absurdu i chroniczny lęk przed przyznaniem się do prawdy.

Było to dobrze wykazane na kilku przykładach wymienionych w wykładzie. Choćby sprawa kontaktu z Hattonami: rasą niskich, karłowatych humanoidów, przypominających szare ludziki z wielkimi głowami. Imperialni naukowcy i ksenobiolodzy ogłosili wówczas przełom w kontaktach. Cywilizacja Hattonów wydawała się bardziej zaawansowana od ludzkiej, co jeszcze mocniej podekscytowało uczonych. Dziwiło ich tylko, że tak jak większość ksenocywilizacji, Hattonowie ograniczyli ekspansję jedynie do swojego układu. Zupełnie jakby potrzeba zdobywania i eksploracji nie leżała w ich obcej naturze. Nie zawracano sobie tym wszakże głowy. Ważne, że byli oni pierwszymi Obcymi, z którymi można się było porozumieć.

Hattonowie świetnie opanowali formuły komunikacyjne i z pozoru wydawali się funkcjonować jako zbiorowość formą społeczną zbliżona do ludzkich wzorców. Chętnie odpowiadali na pytania i udostępniali dane technologiczne. Ogłoszono pełen sukces – impas został przełamany. Coś jednak niepokoiło rozmówców, jakaś niekoherencja, wypowiedzi składane jakby obok dialogu czy nawet przekłamania logiczne. Zrzucano to na wciąż niedoskonałą formę ksenokomunikacji i tuszowano wszelkie niezrozumiałe zachowania Obcych. Imperium potrzebowało sukcesu. Trwało tak do momentu, gdy wyszło na jaw, że Hattonowie w zasadzie nie widzą ludzi, lecz ich strukturę genową. Obcy nawiązywali kontakt z zapisem genetycznym, nie z jego nośnikiem, i uważniej traktowali ludzkie pasożyty niż samych ludzi. Ich pozornie logiczne wypowiedzi nie wytrzymywały próby, dostarczona technologia zawodziła, a pozorne porozumienie wpadało w tak wielki ciąg sprzeczności, że zamieniało się w zupełny bełkot. Motywacje Hattonów nie były związane z czymś, co uważali zaledwie za ludzką skorupę. Przejawiało się to na przykład tym, że wkrótce doszło do niespodziewanych ataków na ludzkie kolonie, przy trwającym w najlepsze procesie pokojowym, czy do wszczepiania sobie przez Hattonów zdobytych przemocą ludzkich narządów.

To był jednak dopiero początek.

Podobnie stało się z nieznającymi pojęcia czasu i przestrzeni Ynzedrymami, traktującymi pojedynczego osobnika jako średnią wypadkową „tu i teraz zaplątaną w zawiłości niekoherencji kwantowej” i nieprzywiązującymi znaczenia do istnienia jako takiego. Tak było też z Gaklonami, którzy samo istnienie utożsamiali ze śmiercią i zdawali się nie robić różnicy pomiędzy istnieniem a brakiem istnienia, przez co wszelkie ich działania były nie tyle nieprzewidywalne, co kompletnie niezrozumiałe. Egzystencja ThuAstów okazała się z kolei wyrafinowanym oszustwem biologicznym – półeteryczni Obcy podlegali prądom i zmiennej atmosferze własnej planety niczym glony rzucone na wiatr, połączeni tak mocno z jej cyklami, że w zasadzie przestali być istotni, pomimo rosnącej wokół nich technologii, tworzonej jakby odruchowo, bez świadomego jednostkowego udziału, jako instynktowny wytwór kolektywny. I tak dalej.

Problemy z nawiązaniem kontaktu określono szybko „Paradoksem Percepcji” – uznano, że percepcja i odbiór rzeczywistości przez Obcych różniły się tak bardzo od ludzkich, że skazywało to na niepowodzenie pełny kontakt. Porozumienie okazywało się co najwyżej porozumieniem pozornym: rozszyfrowanie intencji rozmówcy zdawało się niemożliwe. Niektórzy uważali, że sam połowiczny kontakt jest już praktycznie kontaktem, a zatem sam Paradoks w zasadzie nie istnieje – nie można przecież oczekiwać, iż obca cywilizacja będzie zrozumiała na tyle, by nazwać ją drugą ludzkością. Kontakt jest możliwy, mówiono, choć nie na takim poziomie, na jakim pragną go zaślepieni politycy. Dialog jest trudny, gdyż jest jeszcze w powijakach, argumentowano. Cóż z tego, jeśli kontakt powinien opierać się na pewnym porozumieniu – jeśli nie handlowym, to chociaż zawierać pewną logiczność dialogu – a tu i tego brakowało: nawet przy opanowaniu norm fleksyjnych rozmowa przypominała dyskusję z kimś chorym, odseparowanym od naszej rzeczywistości na tyle, że niezrozumiałym. W ten sposób większości obcych ras odmówiono wręcz inteligencji. Niestety, owi „nieinteligentni” Obcy posiadali swoje statki, okręty i armie, a nawet coś w rodzaju cywilizacji galaktycznych zrzeszonych w dziwaczne, paraspołeczne struktury. Ale i one tylko z pozoru były podobne do ludzkich. Nawet międzygwiezdne podróże i kolonizacje nie były tu tym, za co je początkowo brano, i funkcjonowały u Obcych tak, jak funkcjonują ruchy robaczkowe czy oddech – niemal bez udziału świadomości, na poziomie komórkowym. Jaki był zresztą sens kolonizowania przez Obcych światów, skoro tuż po ich zasiedleniu wszyscy na przykład popełniali zbiorowe samobójstwo? Jaki był sens międzygwiezdnych lotów, skoro statki Obcych potrafiły przelecieć przez pół Galaktyki tylko po to, by zacząć nagle krążyć dookoła jednego systemu, bez końca? A wojny? Tu dochodzono wręcz do piramidalnych absurdów.

Jedna z analiz wykazała, że walczący pożerali się nawzajem, by – w niejakiej „martwocie ewolucyjnej” – dzięki aktywującym ich kory mózgowe ksenobakteriom płodzić półmartwe pokolenie krzyżówkowe obu ras, które następnie gnało w szale unicestwienia do dziury głębinowej. Po trzydziestu latach badań udowodniono, że śmierć owych półmartwych ksenotworów zapoczątkowała przepływ fal podobnych do przekazów Sieci Galaktycznej. Fale te trafiały wprost do ksenoformowanych światów, gdzie z pozoru rozpływały się bez śladu... Takie i inne wyniki badań sprawiły, że powoli godzono się z faktem, iż nie potrafiono w pełni zrozumieć istot, które nie odbierały świata tak jak Homo sapiens, i poruszały się w nim często w ciemności, wśród subtelnych drgań, oddziaływań i niesłyszalnych dla ludzi ultradźwięków, gdzie czas był materią, jabłko kwadratem, a przestrzeń tunelowała w Głębię.

Obcy pozostali obcy.

A teraz jedna z ich wyznawczyń pragnęła zamordować Kirke Bloom. Dziewczyna biegła korytarzem w kierunku drabinek na pokład dolny. Nie poznała za dobrze „Ciemnego Kryształu”, większość czasu spędzając w kajucie i snując plany uwiedzenia Gama, ale podejrzewała, że skokowiec posiada prostą konstrukcję ZFK i składa się z trzech poziomów. Jeśli tak, to na dole powinny znajdować się luki, maszynownia i rdzeń – a zatem nieco wystających części konstrukcyjnych powtykanych w ściany; może uda się jej coś wyrwać i będzie mogła potraktować to jako broń.

– Pulsacja. Powrót – ku swojemu przerażeniu Bloom usłyszała głos Elohim wydostający się przez głośnik. Jasne, zrozumiała Kirke. Istota nie ma dostępu do systemu komputerowego Gama, nie może zatem przesłać bezpośrednio danych. Kontaktuje się zatem z elohimskimi statkami standardowym łączem. – Unicestwienie smutnoradości. Transkrypt mikromacierzy. Odejście.

Bloom biegła przed siebie niczym przerażony szczur. Gdyby udało się jej wpiąć... czy na dolnym są jakieś przejścia? A może przejście z ominięciem pokładu środkowego? Wdrapać się jakoś na górę, zabrać jakiś fuzyjny pistolet i...

– Kirke – głośnik rozbrzmiał nagle jej imieniem. – Konieczne jest odejście. Raduj się. Powrót.

– Pocałuj mnie w dupę – wydyszała, usiłując wyrwać rurę zamontowaną wzdłuż korytarza. – Pocałuj mnie w dupę bez przyjemności, ty suko! Zabiłaś Gama!

Plagowa rura nie chciała puścić. Bloom, drżąc, usiadła i oparła się plecami o ścianę korytarza. Czy Elohim potrzebuje w ogóle mnie zabijać? Nie musi się wysilać – za moment orbitujące wokół statki sekty dokonają desantu i wtedy już zupełnie nie będzie dokąd uciekać.

To koniec.

– Kirke – nawoływała Elohim. – Kirke.

Coś było nie tak. Głos Elohim dochodził jakby z dwóch miejsc, z głośnika i z korytarza. Suka zabrała ze sobą mikrofon interkomu! Bloom już prawie widziała jej cień, niczym cień krzywego, anorektycznego pająka. Zerwała się na nogi i rzuciła do wiszącej w pobliżu drabinki na pokład środkowy.

Zaczęła się szybko wspinać, obserwując, jak istota rusza w jej kierunku, oparta rękami o ściany, nachylona ku podłodze pod dziwnym, niefunkcjonalnym kątem.

Kirke nie miała czasu, by krzyczeć. Wdrapała się jak szalona na pokład środkowy i stanęła na nogi. W lewo czy w prawo?! Którędy do tej plagowej zbrojeniówki?

Nienaturalne chuda, półprzezroczysta ręka Elohim złapała ją za but.

Bloom krzyknęła. Szarpnęła się do tyłu, ale było już za późno. Istota wyskoczyła z pokładu dolnego z gracją, o którą by jej nie podejrzewała. Opadła na czworaki, przekrzywiając głowę niczym dziwiące się czemuś zwierzę.

– Kirke – powiedziała. Jej twarz nie wyrażała niczego. – Odejście.

Bloom próbowała ją kopnąć, ale Elohim odsunęła twarz nagłym, wężowym ruchem. Złapała dziewczynę ponownie za nogę i z łatwością przewróciła na plecy.

– Cisza – oznajmiła po raz ostatni, zamierzając się swoim sztyletem. – Milczenie.

Do gardła skoczył jej Głód.

W pokładzie środkowym rozległo się pełne wściekłości miauczenie wymieszane z gardłowym warkotem. Elohim puściła nogę Kirke i sztylet, usiłując zerwać sobie z szyi rozwścieczony, uzbrojony w pazury, rozmazany kłąb kociej sierści. Wydała odgłos, który skojarzył się Bloom z piskiem paznokci przesuwanych po starym szkle. Czas znowu zwolnił, rozbijając się na fragmenty obrazów, a jednym z nich był toczący się obok sztylet. Kirke chwyciła go w dłoń i wbiła w pierś Elohim.

Istota zaczęła się trząść, Głód szarpał i miauczał, na posadzkę pokładu trysnęła dziwnie rozrzedzona, błękitnawa krew. Bloom trzymała sztylet i nie mogła przestać patrzeć na makabrę. Nie miała pojęcia, jak długo trwało to wszystko, świat składał się z osobnych obrazów: drganie, wycie, ułamkosekundowe przerażenie, nienaturalne skrzywienie ciała istoty i wreszcie dziwna, bo niespodziewana cisza.

Głód, fukając z wściekłością, zeskoczył na ziemię, odsłaniając poorane pazurami gardło Elohim. Kirke puściła sztylet i cofnęła się powoli, patrząc, jak ciało osuwa się i wiotczeje. Istota drgała jeszcze, z bladych ust sączyła się ślina zmieszana z krwistą pianką.

– Wpuścić. Wpuścić – grzmiał teraz głośnik.

Zapewne słychać go było już od jakiegoś czasu, ale Bloom nie zwróciła na to uwagi. Jak zahipnotyzowana minęła trupa i udała się do stazo-nawigacji.

– Wpuścić? Wpuścić? – pytał głos z elohimskich statków. Zapewne szykowali się do desantu. Kirke usiadła przy konsoli nawigacyjnej na fotelu stazowym pierwszego pilota.

– Ja wam dam „wpuścić”, skurwysyny – wyszeptała i wpięła się w system SN.





Wiemy niewiele o Paradoksie Percepcji, którego doświadczyli nasi przodkowie w trakcie kontaktów z legendarnymi Obcymi. Elohim nie udostępniają wszystkich swych zapisów pomimo wielu próśb i wezwań. Jak moglibyśmy jednak pojąć obce istoty, skoro nie rozumieliśmy własnych, stworzonych przez nas Maszyn? Maszyny, które człowiek skonstruował na swe podobieństwo i podobieństwo wszelkich żywych stworzeń, istniały bowiem nie z nami, a obok nas: teoretycznie zrozumiałe – a w praktyce obce.


komentarz do Kronik Wojny Maszynowej autorstwa Sybilli Nom, Nadlektora Sekcji Historycznej Klanu Naukowego





Zgodzili się na wszystko.

Niespełna dwie godziny po spotkaniu z wysłannikiem Stripsów wygaszoną i lewitującą „Wstążkę” otoczyło mrowie naprawczych dronów i cybernetycznych mechaników. Pobieżna analiza ze strony krążownika „Jehannam” wykazała, że część da się naprawić nanitowo, a część – tak jak uszkodzone fragmenty napędu głębinowego – zostanie wymieniona na elementy, które miała dostarczyć stacjonująca w sektorze 32C fregata naprawcza Floty Zero. Myrton zdziwił się tylko z powodu nanitów. Co do reszty wiedział, że Stripsowie byli śmieciarzami: zbierali wraki i korzystali ze zdobytych statków, nie przejmując się zbytnio, czy należały one do Klanu Naukowego, Zbioru, Elohim, Strażników czy Zjednoczenia. A ponieważ większość konstrukcji była oparta na wzorach Zjednoczonych Fabryk Kosmicznych, na pewnym etapie napraw wszystko przypominało wymianę pasujących do siebie klocków. Naprawa kadłuba, wymiana części napędu głębinowego i bonusowa reperacja plazmy wraz z działem turbinowym miały zostać ukończone w przeciągu zaledwie pięćdziesięciu trzech godzin. Reszta – twarde naładowanie rdzenia plus test naprawionych systemów – miała potrwać kolejne dziesięć, co biorąc pod uwagę parametry jednostki tak sporej jak „Wstążka”, było wciąż tempem zawrotnym. Dla bezpieczeństwa zaokrąglono pełny czas napraw do siedemdziesięciu godzin. Dawało to około trzech błękitnych dni i Grunwald nie słyszał jeszcze, by naprawa poza stocznią mogła odbyć się tak szybko. Stripsowie byli jednak niezmordowani i pracowali bez przerwy, metodycznie i z zadziwiającą sprawnością.

– Nie podoba mi się to – narzekała Erin Hakl, nerwowo przemierzając pomieszczenie stazo-nawigacji. Od kiedy w SN przesiadywał Strips, czuła się niepewnie. Co do Maszyny, to tej pilnowali na zmianę z Myrtonem w ładowni, podczas gdy przebywający w Sercu Hub trzymał stale palce na autodestrukcji wprowadzonej w system. Grunwald wydał także broń pozostałym członkom załogi. Pinsleep Wise, ku zdziwieniu kapitana, złapała za niewielki pistolet laserowy tak, jakby już miała z nim do czynienia, i tylko doktor Harpago przyjął rewolwer fuzyjny z widoczną niechęcią, twierdząc, że nie potrafi nawet z niego wycelować, a co dopiero strzelić. W końcu „oddelegowano go” do noszenia jedzenia z mesy i przenośnego odsysacza sanitarnego dla Tansky’ego, który musiał pozostawać stale w Sercu.

Dla doktora, uznała Hakl, noszenie nocnika zapewne nie stanowiło problemu. Gdybym jednak ja miała to zrobić, i to dla Drakuli, pewnie wyskoczyłabym przez śluzę. Te i inne przemyślenia gasły jednak szybko, gdy patrzyła na sylwetkę cyborga.

Strips wyglądał prawie tak, jak się spodziewała. Miał około trzech metrów wysokości i z pozoru wyglądał na bezpłciową, złożoną ze stali i tłoków, humanoidalną Maszynę kroczącą. Wrażenie obcości nieco osłabło, gdy zobaczyła jego ludzki element – twarz w formie nałożonej maski. Nie wierzyła, by trzymała się ona na prawdziwych rysach twarzy – przez cienką, przeoraną wtykami serwisowymi skórę prześwitywała tu i ówdzie żółtawa, okopcona czaszka, jakby w trakcie ładowania systemów przypaliły ją lecące z aparatury iskry. Obrzydlistwo.

Kiedy śluza „Wstążki” otworzyła się i ujrzeli go po raz pierwszy, Erin ledwie powstrzymała się od krzyku. Ciekawe, ile procent biologicznego ciała zostało w tym czymś... Najprawdopodobniej niewiele. Zadrżała, patrząc, jak cyborg przekracza z sykiem tłoków śluzę i z głuchym łoskotem stawia pierwsze kroki na pokładzie ich statku, przy wtórze chrzęszczących serwomechanizmów.

– Szansa na powodzenie kontaktu wynosi trzydzieści koma trzy procent – odezwał się wtedy Strips koszmarnie martwym, jakby sztucznie generowanym głosem. Myrton zamrugał. – Konieczne jest pozytywne nastawienie do symulacji. Optymizm biologiczny wspiera funkcjonalność systemów.

– Nam również miło – wycedził Grunwald. Cyborg odwrócił się w jego stronę i ku przerażeniu Erin wykrzywił usta w próbie uśmiechu. – Jestem Myrton Grunwald, kapitan – dodał Myrton i wskazał na Hakl. – Pierwszy pilot, Erin Hakl.

– Czy pragniesz dostąpić zbawienia technicznego? – spytał wciąż uśmiechnięty Strips i zdawało się, że w jego niby komputerowym głosie brzmi cień prawdziwie ludzkiej nadziei.

– Nie – zaprzeczył Myrton. – Dziękuję za propozycję.

Sztuczny uśmiech cyborga zgasł tak, jak się pojawił.

– Konieczne jest zapoznanie się z ofertą handlową. Wysłannik Stripsów dokona wyceny procentowej – wygenerował i powtórzył, jakby pragnąc podkreślić wagę swych słów: – Konieczne jest zapoznanie się z ofertą handlową.

– Przed dokonaniem wyceny trzy krótkie informacje – oznajmił Grunwald. Cyborg spojrzał na niego wyczekująco. – Statek ma na zimnym uruchomieniu wsadowym autodestrukcję. Zrzut danych z Serca został przekazany na krążownik. W przypadku prób zbawienia ze strony Stripsów czy nielegalnego przejęcia ładunku „Wstążka” eksploduje.

– Znany jest zrzut danych. Konieczna jest kontynuacja.

– Po drugie, przy negocjowanym ładunku zawsze będzie się znajdować pierwszy pilot lub kapitan i w przypadku prób jego nielegalnego przejęcia ładunek zostanie poważnie uszkodzony, tak by znacząco zmniejszyć jego wartość. Szansa na takie działanie wynosi pięćdziesiąt do sześćdziesięciu procent – dodał nieco żartobliwym tonem Myrton. – Czy to jasne?

– Konieczna jest dokładniejsza weryfikacja procentowa szans uszkodzenia.

– Na Tych, Którzy... dobrze. Wynosi ona równo pięćdziesiąt procent w zależności od działań Stripsów. Po trzecie i ostatnie, ostateczna wymiana handlowa zostanie dokonana przy granicznej boi lokacyjnej sektora 32C po pełnym naładowaniu naszego rdzenia. Cała załoga, z wyjątkiem kapitana i nadzorującej przekazanie ładunku pierwszej pilot, zostanie wówczas zestazowana. Tuż po transakcji wykonamy skok głębinowy. W bliskim sąsiedztwie „Wstążki” będzie się wówczas znajdować krążownik „Jehannam” oraz prom transportowy na wygaszonym ciągu, z zawartością będącą przedmiotem handlu. Przypominam, że w przypadku autodestrukcji poważnemu uszkodzeniu może ulec nie tylko wasz krążownik, ale i sam ładunek – zakończył, patrząc z wyczekiwaniem na wysłannika. – To wszystko. Zrozumiałeś?

– Instrukcje zostały przyjęte. Trwa analiza instrukcji – potwierdził cyborg. Myrton przewrócił oczami.

– Nazywasz się jakoś?

– Specyfikacja nazwaniowa nie jest konieczna – zaprzeczył Strips. – Obecna tu Symulacyjna Technika Rozwoju Intelektu Postludzkiego stanowi część całości. Konieczne jest nazywanie jej wysłannikiem. – Cyborg umilkł na chwilę, by zaraz powiedzieć: – Zakończono analizę. Szansa na skuteczne ukończenie negocjacji handlowych wykazała tendencję wzrostową i wynosi czterdzieści koma pięć procent. Konieczne jest zapoznanie się z ofertą handlową.

– Zatoczył pętlę – mruknęła Erin, ale Grunwald kiwnął tylko głową i wskazał cyborgowi jedno z drabinkowych zejść na pokład dolny.

– Mam nadzieję, że się przeciśniesz – powiedział. – Nic szerszego nie mamy. „Wstążka” to nie krążownik.

Cyborg nie odpowiedział, zatrząsł się tylko i ku zdziwieniu Grunwalda schował jedną ze swoich mechanicznych kończyn tak, że wydał się znacznie węższy.

– Mam dość – oznajmiła Erin Hakl.




W dziesiątej godzinie od rozpoczęcia napraw doktor Harpago Jones stłukł ostatnią buteleczkę z kognitykiem.

Wszystko wydawało mu się opóźnione, płynące w zwolnionym tempie. W jednej sekundzie patrzył na wykresy AmbuMedu nachylonego nad ciałem Monsieura, a w drugiej buteleczka wyślizgiwała mu się złośliwie z odrętwiałych palców. Patrzył z rozpaczą, ale i z dziwną rezygnacją, jak kognityk upada niefortunnie, a całość rozpryskuje się na żeliwnej podstawie AmbuMedu. Gdyby buteleczka upadła choćby centymetr dalej, byłaby ocalona. Nie mógł w to uwierzyć. Coś się sprzysięgło przeciwko niemu, i to w momencie, gdy Hub Tansky postawił go przed potwornym, męczącym dylematem.

Po pierwsze, nie dawała mu spokoju myśl o Ramieniu Perseusza. Nigdy nie powinni tam wracać, co do tego był pewny. To tam niemal ich nie zabito, a cała załoga znalazła się w Głębi – przytomna i skazana na śmierć. Tam ponieśli porażkę. I jeśli tam przybędą, poniosą ją ponownie.

Po drugie, Myrton zamierzał oddać Maszynę. Tu komputerowiec miał rację. Kapitan planował sprzedać największe odkrycie ludzkości od przynajmniej tysiąca lat, złoty glejt Harpago do Akademii Wiedzy Klanu Naukowego. Co jakiś czas doktorowi zdarzało się marzyć: że wkracza do apartamentów tego potwornego, żółtozębnego starca, Radcy Klanu Naukowego Yberiusa Matimusa, po czym wpycha mu glejt wprost do usiłującego wygłaszać farmazony starczego pyska. Ta piękna wizja szybko rozwiewała się jednak w momencie, gdy zamiast pooranej zmarszczkami twarzy Yberiusa przed oczy wypływała łysa, wampirza twarz Tansky’ego, z jego nieodłącznym neopetem zwisającym z ust i krzywym uśmieszkiem, z jego pocerowanym kombinezonem i chudymi palcami komputerowego pianisty.

Uśpić ich wszystkich... i samego siebie. Zdrada. Nie zrobię tego. Nie zrobię.

Ale Myrton odda Maszynę Stripsom. Odda ją sekcie, która tak bardzo odsunęła się już od ludzkości, że sama przypomina Maszyny. Z drugiej jednak strony... źle byłoby utracić zaufanie Myrtona. Co, jeśli z jego pomocą uda się mu poznać tajemnicę Głębi?

– Może ty mi doradzisz – mruknął Harpago do wciąż nieprzytomnego Monsieura. Zestaw medyczny wykazywał, że wywołany uderzeniem krwiak już się wchłania i były spore szanse na to, że mechanik obudzi się jeszcze przed planowanym skokiem głębinowym z Testera. Sprawa wyglądała wszakże na poważną: najwidoczniej podanie stazy nie pomogło rannemu, a ponowne z niej wyjście – tym bardziej. Teraz AmbuMed pracował pełną parą, wbijając Monsieurowi w głowę iniektory i nanoszydła. Doktor miał nadzieję, że mechanik wyleczy się na tyle szybko, by zerknąć, jak naprawiany jest statek... I czy Stripsowie nie pakują do niego jakiejś bomby.

Co zatem robić? Myrton sprzeda Maszynę, to pewne. Mam jednak przekreślić to, co łączy mnie z kapitanem, przez tysiącletnią Maszynę?

W sumie to byłoby proste. Jones sam nosił posiłki. Po dokonaniu wszystkich napraw, gdy skokowiec byłby gotowy... Ale przecież wciąż byłby na nim ten Strips! Tego oczywiście ten dureń Hub nie wziął pod uwagę... Kiedy doktor go o to zapytał, powiedział tylko: „Pracuję nad tym”. A może po prostu Tansky zamierza skoczyć ze świadomym Stripsem przez Głębię? Zapewne o to mu chodzi – pragnie usmażyć mu mózg. Stripsowie też cierpieli na chorobę pogłębinową. Ale jeśli cyborg będzie jeszcze na tyle zdrów, by nas wykończyć? To wszystko nie trzymało się kupy.

Jestem już na to wszystko za stary, pomyślał doktor, jak wiele razy wcześniej. Po prostu jestem na to za stary.

I nie mam już kognityku.




Kiedy cyborg zobaczył, co mają, uparł się, by zostać w ładowni.

„Konieczna jest kontrola procesu handlowego” – wygłosił, ale Myrton wiedział świetnie, że nie o kontrolę tu chodzi. Zobaczyli Maszynę i gra zaczęła się toczyć o znacznie wyższą stawkę.

– Konieczne jest sfinalizowanie procesu handlowego przy pełnej satysfakcji obu zainteresowanych stron. Konieczny jest kontakt z krążownikiem Floty Zero w celu poszerzenia możliwości negocjacyjnych – poinformował wysłannik, kończąc pobieżne skanowanie Maszyny. – Jakiekolwiek uszkodzenie zaprezentowanego ładunku zostanie zakończone śmiercią wszystkich zainteresowanych w procesie handlowym, bez możliwości dostąpienia zbawienia technicznego. Odmowa zakończenia negocjacji handlowych jest nieakceptowalna. Ładunek musi stać się częścią Symulacyjnej Techniki Rozwoju Intelektu Postludzkiego. Konieczna jest stała obecność wysłannika na pokładzie skokowca „Wstążka”. Konieczne jest natychmiastowe przystąpienie do pełnych napraw.

Następnie Strips wyliczył im szanse uszkodzenia ładunku i ryzyko związane z ewentualną próbą jego przejęcia. Oszustwo handlowe okazało się nieopłacalne, o czym zresztą poinformował ich beznamiętnym głosem. Najwidoczniej uznał, że nie warto nawet kręcić. Stripsowie zbyt dobrze wychodzili na kupnie Maszyny czwartej generacji, by bawić się w gierki. To, czy ich potem nie wykończą, stanowiło oddzielny problem. Powtórzył też, że pozostaje na „Wstążce”.

– O matko i córko – jęknęła Erin. – Będzie tu siedział?

– Najwidoczniej tak – skrzywił się Myrton. – Cóż, postąpiłbym tak samo na jego miejscu.

– Przepraszam, że przerywam – nagle usłyszeli głos Huba. – Kapitanie?

– Co się tam dzieje?

– SI wychwytuje nikłą obecność dodatkowej jednostki w okolicy. Bardzo niewielkiej. Tylko piknięcie w echu głębinowym. Założyłem, że to część floty Stripsów. Czy Flota Zero dokonywała ostatnio jakiegoś skoku głębinowego?

– Zaprzeczenie – oznajmił Strips. – Konieczna jest weryfikacja sygnału. Konieczny jest kontakt z krążownikiem Floty Zero w celu weryfikacji sygnału i poszerzenia możliwości negocjacyjnych.

– Świetnie – westchnął Grunwald. – Sprawdzajcie sobie, co chcecie, ale bierzcie się już do roboty. Nie zamierzam siedzieć tu przez błękitny miesiąc.

– Z uwagi na stopień negocjacji handlowej konieczna jest ponowna propozycja zbawienia technicznego. – Ku przerażeniu Hakl cyborg znowu spróbował się uśmiechnąć. – Zbawienie to czystość. Oferowane jest pełne osiągnięcie czystości. Wybrane jednostki mogą otrzymać zbawienie techniczne stopnia alfa, zachowując specyfikację nazwaniową i otrzymując funkcję w wyższym rejestrze Symulacyjnej Techniki Rozwoju Intelektu Postludzkiego.

– Poszerza ofertę – parsknęła Erin. – Teraz mamy być szychami u Stripsów.

– Nie jesteśmy zainteresowani zbawieniem technicznym – powtórzył Myrton. – Ani niższego, ani wyższego rejestru. Nie ponawiajcie tej propozycji, bo spotka się ona nie tylko z ponowną odmową, ale i z podejrzeniem o próbę nieuczciwego wpłynięcia na negocjacje. W porządku?

– Konieczny jest kontakt z krążownikiem Floty Zero w celu weryfikacji sygnału i poszerzenia możliwości negocjacyjnych.

– I znowu pętla – uśmiechnęła się krzywo Hakl.




Po upływie piętnastu godzin od rozpoczęcia naprawy Hub Tansky zrozumiał, że nie może nic zrobić.

Stripsowie niemal natychmiast przystąpili do pracy, obległszy „Wstążkę” niczym oszalałe owady. Drugi monitor w Sercu zrzucał mu stałe aktualizacje statusu skokowca, który naprawiano tak szybko, że kadłub zdawał się rozrastać niczym w jakiejś średniowiecznej grze komputerowej. Kiedy tylko udało się uruchomić kamery zewnętrzne, Tansky zauważył, jak dopiero co przybyła fregata naprawcza Floty Zero mocuje do ich statku nowe kawały burty i wężowate narośla napędu głębinowego.

Na oko widać było sporo różnic: naprawiane fragmenty przypominały części z różnych układanek, ale cybernetyczni pracownicy dostosowywali elementy na bieżąco. Wyglądało to niczym taniec, choć zdarzały się i potknięcia. W pewnym momencie jeden z mechaników zginął od uderzenia automatycznego dźwigaru fregaty; Hub był świadkiem, jak jego półmechaniczne ciało odleciało w pustkę Testera, zostawiając za sobą smugę czerwieni – strumień wciąż ludzkiej krwi. Nie wyglądało, by któryś ze Stripsów specjalnie się tym przejął.

Jak, na ciężką Plagę, mogą tego wszystkiego dokonać bez stoczni?! Jeśli mają taki rozpęd, czemu nie zaatakowali jeszcze Zjednoczenia jakąś wyprodukowaną w tajemnicy flotą?

Cóż, może wcale nie muszą. Funkcjonują niczym Maszyny: zbawiają określony procent ludzkości w zależności od potrzeb. Niemal mechaniczna oszczędność i rozsądek. Tylko że to właśnie Maszyny zapoczątkowały Wojnę. Wtedy nie liczono się z kosztami.

Dobrze. To teraz nieistotne. Co mogę zrobić? Z obecnością Stripsa na pokładzie niewiele. Trzeba by go wywabić na zewnątrz. Ewentualnie namówić doktorka na bardziej bezpośrednie działania. Niestety, widać, że Harpago pęka. W dodatku pojawił się kolejny mały problemik.

Hub wypluł z ust wygaszonego peta, który wylądował obok pozostałych, i bezwiednie sięgnął ręką do pustej kieszeni kombinezonu. Napoczętą dopiero paczkę z neonikotyną posiał widać gdzieś w Sercu i nie mógł sobie przypomnieć gdzie. Jeszcze nigdy mu to się nie zdarzyło.

Ingerencja niezbieżności. Próbując odkryć, kto ją wywołał, trzy razy zawiesił już system. Nic poważnego: poszczególne programy obsługujące „Wstążkę” nadal działały, o to już postarała się wykastrowana SI. Za każdym jednak razem po automatycznym restarcie oprogramowania nadrzędnego Tansky czuł, że się poci. Z pewnością zaczął już śmierdzieć; miał wrażenie, że pot przesiąkł przez cały kombinezon, który zwykle zakładał na swoje gołe, chude ciało.

Bał się.

Za każdym razem po restarcie musiał ponownie wprowadzać instrukcję automatycznej autodestrukcji statku i podpinać ją pod klawisz wykonaj. Zastanawiał się, czy technologia Stripsów umożliwia bieżący skan tego, co wyprawia w Sercu. Jeśli tak, to odbierali komputerową czkawkę: autodestrukcja włączana i wyłączana plus wygaszanie i pobudka systemu. Pewnie nie wiedzą, co się dzieje. Może podejrzewają wirusa? To zresztą nieistotne. Hub miał stały dostęp do łączy interkomu i słyszał świetnie, co działo się w luku magazynowym. Dlatego wiedział, że cyborgi nie pozwolą na to, by Maszyna wymknęła się im z rąk, zgodzą się zatem na wszystko. Wszystko za cenę zdobycia pradawnej technologii.

Oczywiście potem ich zabiją. Był co do tego przekonany. Grunwald i Hakl nie mieli o tym pojęcia. Widzieli tylko wypchane jedami chipy. Na Tych, Którzy Odeszli... suma była prawdziwie astronomiczna. Gdyby przeżyli, mogliby kupić sobie krążownik. Albo i coś jeszcze większego. Razem z załogą i wanną z bąbelkami. Ale to były tylko wirtualne kwoty, czeki bez pokrycia. Na co trupowi kredyty?

Muszę pozbyć się tego Stripsa. Tylko jak? Nachylił się nad mikrofonem kontaktowym.

– Doktorze Harpago – odezwał się przymilnie, nie zwracając uwagi na spadającą z czoła kroplę potu – mogę pana poprosić na minutkę? Mam tu sprawę niecierpiącą zwłoki.

Pewnie przyniesie nocnik, pomyślał, pozwalając sobie na chwilę rozbawienia. Stary dureń. Ciekawe, jak szybko tu przybiegnie. Co do reszty...

– Czego pan chce? – głośnik w Sercu odezwał się nagle zdenerwowanym głosem Harpago. Tansky zamrugał. Muszka nie przyleciała od razu? Nachylił się nad klawiaturą i sprawdził łącze – na szczęście Jones nie był głupi i korzystał z dwukierunkowego interkomu. Była szansa, że nikt tego nie usłyszy... Szybko wklepał polecenie dodatkowej blokady audio i powiedział:

– Uśpi pan Stripsa.

– Żartuje pan?

– Mówię zupełnie poważnie. – Tansky nerwowo rozglądał się po Sercu. Gdzieś musiał ukrywać się choćby jeden neopet. – Albo otruje. Trzyma pan chyba coś takiego w tym swoim gabineciku? No i nie ma pan u siebie może paczki neonikotynowców?

– Nie... – chrząknął doktor. – Na Tych, Którzy Odeszli, jak pan to sobie wyobraża? Nie wiem nawet, co to coś je.

– Widziałem, że pije. – Hub zerknął na mrugający na zielono serwer. – Korzysta z mesy. Żłopie chyba fluid. Nie może pan czegoś dodać do plagowego fluidu?

– Nie. Niczego nie będę dodawał. To zaczyna być absurdalne. Przykro mi, ale obecność Stripsa na pokładzie wszystko zmienia – wyrzucił z siebie Harpago. Tekst miał z pewnością wcześniej przygotowany. Tansky uśmiechnął się współczująco.

– Oni nas pozabijają – stwierdził, z triumfem wyciągając skądś krzywy niedopałek. – Mówiłem już to panu, doktorze. Nawet dziecko by się domyśliło, że tak będzie. Niech pan nie będzie naiwny.

– Odmawiam!

– Jak pan sobie chce. – Hub wzruszył ramionami. – Rozumiem, że nie jest pan zainteresowany dalszym życiem i karierą naukową. W porządku. Pozwolę sobie mieć wszakże inne zdanie na ten temat. No, jest wreszcie!

– Co takiego?

– Paczka z neopetami. Żegnam pana ozięble – dodał i przerwał połączenie. Muszka się wymknęła. Na chwilę.

Hub odpalił, zaciągnął się i zaczął myśleć nad kolejnymi możliwościami. Zostawało ich dramatycznie mało, ale kto nie pracuje, ten nie je. A wysiłek wart jest nagrody. I coś tam... nie odpoczywa. Tego ostatniego przysłowia z czasów PEI akurat nie pamiętał.

A co do doktorka, to przypomnimy mu o niesubordynacji wtedy, kiedy będzie się najmniej spodziewał. Mucha nie ma szans z pająkiem.




Pinsleep Wise nie przeraził przybyły na statek Strips. Bądź co bądź widziała już gorsze rzeczy, z których najbardziej przerażająca tkwiła wciąż w luku magazynowym.

Niespełna dwadzieścia sześć godzin po rozpoczęciu prac nad „Wstążką” zamknęła się w swojej kajucie. Nie była już potrzebna. Sam Myrton zalecił jej zresztą sen, widząc, jak dziewczyna wygląda. „Przez naszego drogiego gościa będziemy spać na zmianę” – ogłosił. Powiedział też, że w razie czego zastąpi Huba, który na razie wydawał się jednak w pełni sił. Zapewne coś zażywał, ale Pin nie interesowało, co to takiego. Chciała tylko spać.

Nie pamiętała już, ile godzin analizowała ścieżki skokowe po podłączeniu Kryształu Galaktycznego. Tester był słabo znany i dane ograniczały się w zasadzie do wcześniej zapisanych ścieżek podejścia, kilku spokojnych miejsc – w jednym się aktualnie znajdowali – i obszaru granicznego wypchanego bojami skokowymi. Co jednak, jeśli będą musieli skakać stąd? Raz się im udało – skoczyli w ruchu, co wpłynęło na ekstrapolację. Ale kolejny raz? Wszystko przez plagowego Huba. Co on sobie myślał? Nawet nie mogę ujawnić, jak namieszał z Monsieurem, bo wziął winę na siebie. Cóż, zawsze mogę go potraktować paralizatorem, który tak ochoczo mi wręczył. O ile działa.

Nieważne... nie chciało się jej myśleć. Wpadła zresztą na pomysł, by wymusić od Floty Zero informacje dotyczące sektora. Puścili je niechętnie, ale zasilili Kryształ Galaktyczny danymi obejmującymi około jedną trzecią Testera wraz z ich aktualną lokalizacją. Jeśli przeżyją, a dane wyciekną, sektor 32C stanie się nieco łatwiejszy do żeglugi. Sekcie musiało naprawdę zależeć na... na tym, co było w luku.

Starając się nie zastanawiać nad Maszyną i rosnącym zewsząd mrozem, Pin ustawiła testowanie przekazanych przez cyborgi danych. Kryształ Galaktyczny nie miał w sobie programu analitycznego, ale miała go „Wstążka”. Jeśli mapa okaże się stekiem bzdur, będzie o tym wiedziała. Na szczęście na razie nic na to nie wskazywało. Gorzej, że nawet mapa nie rozwiązywała problemu skakania z obszaru nieoznaczonego boją.

Grunwald chciał lecieć w pobliże Przedpokoju Kurtyzany, w sektor o numerze katalogowym 5566 znajdujący się w sąsiedztwie gromady NGC 1624, rozciągającej się od Ramienia Łabędzia aż do gwiazdozbioru Perseusza. Było tam nieco śmiecia, jakieś pozostałości siarczanych mgławic... Gorzej, że trzeba by wykonać niemal graniczny skok dla „Wstążki”, bo wynoszący jakieś czternaście koma siedem roku świetlnego. Dalej ekstrapolacja zaczynała szaleć i wynurzenie z Głębi było prawdziwą grą na loterii.

To niewykonalne, pomyślała. W zasadzie, bez boi, to absurd. A czasu było coraz mniej.

Stripsowie ładowali już rdzeń. Mieli tego dokonać po zakończeniu napraw, ale Tansky poinformował jakąś godzinę temu, że do fregaty naprawczej przybyły ładownice. Sekta rozpoczęła podejście do zewnętrznego łącza rdzeniowego, podpięli rury ładownicy i pochłonęli resztki energii rdzenia po to, by w pełni go naładować. Na kilkanaście minut cała Wstążka zgasła, nie licząc systemu podtrzymywania życia. Nastąpił moment, w którym byli bezbronni i nawet autodestrukcja przestała stanowić zagrożenie, dlatego też Hakl w pełnym rynsztunku udała się do luku magazynowego, by dołączyć do mierzącego w Maszynę Myrtona. Jeśli Stripsowie zamierzali coś zrobić, była to chwila decydująca. Nic jednak nie zrobili, oczyszczony rdzeń zassał energię rezerwową. „Wstążka” włączyła się i ładownica rozpoczęła przygotowania do pompowania energii. Oszczędzali dzięki temu czas – szacunkowo remont miał się dzięki temu zakończyć po około trzydziestu godzinach, a nie po czterdziestu.

Świetnie, uznała Pin. A ja chcę już tylko spać. Chcę zapomnieć o Maszynie, zapomnieć o Stripsach, zapomnieć o Pladze i o chorych przepowiedniach. I przede wszystkim zapomnieć o chłodzie, o parze wydobywającej się z ust i o srebrnych nitkach szronu, tworzącego dookoła koronki zimowych gwiazd. Pragnę usnąć.

Pinsleep weszła do kajuty z głową wypełnioną wzorami, wektorami i ekstrapolacją skoku. Nie zauważyła nawet, czy zamknęła za sobą drzwi. Padła na leżankę i zamknęła powieki, zapadając w ciemność.

– Pinsleep Wise!

– Nie... – wybełkotała, otwierając oczy. – Nie...

– Pinsleep Wise! Ile mam cię budzić, do Plagi ciężkiej?! – darła się Erin. – Natychmiast do stazo-nawigacji! Pinsleep Wise!

– Co... – wychrypiała. W głowie pulsowało. – Śpię...

– Śpisz od dziewięciu godzin! Do SN! Natychmiast!

Dziewięć godzin?!

– Idę już – stęknęła i wstała z leżanki. Wszystko wirowało. Podeszła do natrysku ciśnieniowego, nacisnęła przycisk i zebrała w dłonie zimną, skroploną parę. Przetarła twarz, krzywiąc się niemal z bólu, i spojrzała w lustro.

Wyglądała jak upiór.

– Tu kapitan Kayt Telses z niszczyciela flagowego „Płomień” księstwa Gatlark – zagrzmiało nagle w głośnikach, a Pin cofnęła się odruchowo, niemal się przewracając. Znany już wcześniej, dziwnie drżący głos zadziałał na nią niczym wlany w gardło kubek kawy. – Zwracam się do stacjonującej w sektorze 32C Floty Zero Stripsów. Na waszym terenie znajduje się skokowiec ścigany przez połączone księstwa Gatlark i Isemin za kradzież technologiczną dokonaną w należącym do księstwa układzie Hades. Zwracamy się z prośbą o natychmiastowe wydanie przestępców pod naszą jurysdykcję.

Na Tych, Którzy Odeszli... Gatlarczycy tutaj?! Jakim cudem?!

Pinsleep wybiegła z kajuty i poleciała pędem do SN. Po drodze niemal zderzyła się z półprzytomnym doktorem Harpago.

– Co to było, do... – wystękał Jones, ale nie odwróciła się nawet w jego stronę.

Jeśli rzeczywiście są w pobliżu... nie, nie ma szans! Nie mogli wlecieć głębiej – nadają gdzieś z granicy, przy bojach lokacyjnych. Zadyszana poślizgnęła się nagle i prawie upadła. Z przerażeniem zauważyła, że podeszwy pośpiesznie nałożonych butów ma śliskie od szronu.

Zastanowiła się, jak wygląda jej kajuta. Jak lodowa grota? Czy inni też to widzieli? Muszą... chyba że do końca jej odbiło.

W stazo-nawigacji w fotelu pierwszego pilota siedziała Erin Hakl. Tuż obok, niczym mechaniczny trzymetrowy posąg, stał nieruchomy Strips. Myrton został zapewne przy Maszynie.

– Skąd...?! – krzyknęła Pin. Erin nie raczyła się nawet odwrócić.

– Ty mi to powiedz, Wise – warknęła. – Astrolokacja to twoja robota. Odbieram to od kilku minut. Puściłam wreszcie przez głośnik, kiedy zobaczyłam, że wie – nie musiała dodawać, że chodzi jej o Stripsa. – Ma chyba wmontowane łącze kontaktowe z resztą swojej floty.

Pinsleep usiadła na fotelu drugiego pilota i dotknęła klawiszy.

– Zaraz – obiecała. – Daj mi minutę.

– Konieczny jest natychmiastowy kontakt z kapitanem „Wstążki” – odezwał się nieoczekiwanie cyborg. Wise poczuła, jak po plecach przebiega jej zimny dreszcz. – Wykryto niezbieżność. Porozumiano się z krążownikiem „Jehannam”. Zakończono analizę. Szansa na skuteczne zakończenie negocjacji handlowych wykazała tendencję spadkową i wynosi dwadzieścia koma pięć procent. Odmowa zakończenia negocjacji handlowych jest nieakceptowalna. Ładunek musi stać się częścią Symulacyjnej Techniki Rozwoju Intelektu Postludzkiego.

– Stanie się, stanie – wysyczała Erin Hakl przez zaciśnięte zęby. – Kapitanie! – dodała przez intekrom. – Strips chce z tobą rozmawiać.

– Dlaczego to mnie nie dziwi? – usłyszeli zmęczony głos Myrtona. – Jestem do dyspozycji.

– Konieczne jest natychmiastowe wydanie ładunku obecnemu na skokowcu „Wstążka” wysłannikowi Floty Zero – oznajmił Strips. – Konieczne jest, by transakcja dotycząca przekazania ładunku Symulacyjnej Technice Rozwoju Intelektu Postludzkiego została natychmiast zakończona. Konieczne jest rozpoczęcie negocjacji pomiędzy krążownikiem Floty Zero „Jehannam” a obecnym w układzie Tester niszczycielem flagowym „Płomień” księstwa Gatlark, kapitan Kayt Telses.

– A jak niby mamy to natychmiast zakończyć?! – krzyknął przez głośnik Grunwald. – Nie skończyliście naprawy statku! W jedach przekazaliście tylko zaliczkę! Nie naładowaliście nawet do końca pieprzonego rdzenia!

– Konieczne jest przekazanie następujących analiz: naprawa została ukończona w osiemdziesiąt sześć koma sześć procent. Ładowanie rdzenia zostało ukończone w siedemdziesiąt jeden koma siedem procent. Analiza psychologiczna i psychobiologiczna załogi skokowca „Wstążka” została ukończona w siedemdziesiąt siedem koma siedem procent. Rozpoczyna się analiza nowych faktów – dodał cyborg. – Trwa symulacja wydarzeń. Konieczne jest oczekiwanie.

– Co on tam pieprzy?!

– Analizuje – odpowiedziała Hakl. Wszystko zastygło na moment w upiornej ciszy. Strips wyglądał, jakby zupełnie się wyłączył, a Pin zauważyła nagle, że w całej SN spada temperatura, i to gwałtownie. Otaczający ją zwykle chłód przemieniał się, tężał. Z ust wyleciał jej niewielki kłębuszek pary.

– Zimno – poskarżyła się szeptem Hakl.

– Analiza zakończona – oznajmił cyborg i nachylił się nad pierwszą pilot. Zanim ktokolwiek zdążył coś powiedzieć, Strips złapał ją mechaniczną ręką za kark. Erin krzyknęła, a Strips podniósł ją do góry, szarpiąc za blond włosy upięte w koński ogon. Pierwsza pilot wierzgnęła, złapała dłońmi za trzymającą ją kończynę. Przerażona Wise nacisnęła interkom.

– Myrton! – wrzasnęła. – Strips ma Hakl! Słyszysz?! On... – nie dokończyła, bo w tej samej chwili pociemniało jej w oczach: cyborg zepchnął ją brutalnie z fotela na posadzkę i nachylił się nad interkomem.

– W oparciu o dane – poinformował – wynikające z analizy sytuacyjnej oraz analizy psychologicznej i psychobiologicznej kapitana „Wstążki” Myrtona Grunwalda w kontekście symulacji zagrożenia życia członka jego załogi dokonano wyboru ścieżki postępowania numer trzy. Szansa na skuteczne zakończenie negocjacji handlowych wykazała tendencję wzrostową i wynosi osiemdziesiąt koma osiem procent. – Strips przerwał na moment, ścisnął mocniej szarpiącą się Erin. – Odmowa zakończenia negocjacji handlowych jest nieakceptowalna – podjął. – Ładunek musi stać się częścią Symulacyjnej Techniki Rozwoju Intelektu Postludzkiego.

– Pinsleep, do mnie! – krzyknął Grunwald przez głośnik. – Tansky! Palce na autodestrukcji! Szybko!

Wise zerwała się na nogi i pobiegła w kierunku korytarza.





Historia, jak mawiali starożytni, ma tendencję do powtórek. Powtórki te nie oznaczają wszakże, że wyciąga się wnioski z historii. Nigdy w dziejach ludzkości tego nie uczyniono, a przynajmniej nigdy na dużą skalę. Zresetowanie przeszłości z zaledwie garścią danych po Pladze, Wojnie Kseno i Wojnie Maszynowej wydaje się potwierdzać tę tezę.

Po zniszczeniu Sieci Galaktycznej i pyrrusowym zwycięstwie w Wojnie Maszynowej zostaliśmy pozbawieni niekreślonego okresu naszej historii, przemienionego w legendy, mity i strzępy informacji. Nie zmienia to jednak faktu, że prawdopodobnie i tak popełniamy te same błędy co nasi przodkowie.


Almanach Historyczny Klanu Naukowego, fragment Przedmowy





Jeden z poważniejszych ataków psychofizji Nat przeżył kilka błękitnych lat temu. Przyczyną była Kirke Bloom.

Poruszał się wtedy jeszcze o kulach – wychudzony i blady, ale wciąż na tyle silny, by się na nich wesprzeć. Proponowano mu pasy antygrawitonowe, które miały znacznie zmniejszyć ciężar poszczególnych części ciała, ale zrezygnował. Jeśli już miał być chory, chciał, by to widziano. Inaczej, uznał, to wszystko nie ma sensu. Będzie udawał zdrowego? Po co? Chyba tylko po to, by zadowolić ojca, który wciąż nie mógł się pogodzić ze spłodzeniem psychofizycznego mutanta.

Pamiętał, że był rześki poranek, gdy wydreptał na swój wielki taras w Południowej Wieży i patrzył z niechęcią na krajobraz. Podzamcze pachniało deszczem, który przestał padać przed jakąś godziną, i nad całym miastem unosiła się kolorowa tęcza. W takich chwilach wszystko wyglądało niemal zbyt sielankowo i sztucznie, zupełnie jakby znalazł się w bajkowym skansenie ze średniowiecznym klimatem.

Stał tam, patrzył w dół i zastanawiał się nad skokiem. Wystarczyłoby tak niewiele – zaledwie kilka metrów i potem krótki lot, by zakończyć wreszcie myśli o upiornej przyszłości. „Jedyny plus jest taki, że nigdy cię nie zabiorą” – głos księcia Ybessena wciąż odbijał mu się echem w głowie, choć był już tylko starym dźwiękiem sprzed kilku lat, gdy zdiagnozowano jego dolegliwość. „Żaden Zbiór nie ośmieli się wyciągnąć ręki po syna księcia. Bez względu na to, jaki to jest syn”. Dzięki, ojcze. To było budujące. Ciekawe, czy kiedy problem sam się rozwiąże, także wygłosisz jakąś mądrą maksymę.

A potem, gdy zbliżył się już do barierki, zobaczył holo przerażonej, pokrwawionej, krótkowłosej dziewczyny o migdałowych oczach, które przebiło się przez wszystkie możliwe zabezpieczenia informatyczne zamku Gatlark. Dziewczyny, która niespełna godzinę później doprowadziła go do wózka.

– Proszę... – wyszeptało holo. – Proszę...

Nie odmówił jej wtedy i skorzystał ze swojego klucza kodowego, by wpiąć się książęcym personalem w lokalny Strumień i pozwolić genohakerce na wykasowanie wszelkich dowodów na to, że grzebała w planetarnych danych Klanu, dokopując się przez przypadek do projektu „Synchronizacji”, stworzonego przy współpracy z Kontrolą Zjednoczenia. Na moment znalazł się wówczas w Strumieniu – w miejscu, którego szczerze nienawidził. Mógł być tam kimkolwiek, tylko nie sobą: ciągiem zdrowych danych, bez żadnej psychofizji, i choć pokusa była silna, odbierał swoje „istnienie” w Strumieniu jako bolesne kłamstwo. Unikał sieci jak ognia, ale wtedy uległ – i to wystarczyło.

Operacja, która według zapewnień dziewczyny miała być prosta, doprowadziła na jego trop coś, co Kirke nazwała później „wirusem genowym”. Wirus, wyszukawszy jego sygnaturę, zalał mu umysł; uznał go bowiem za Bloom. Nat oparł mu się, rozbłyskując na moment siłą, o którą się nawet nie podejrzewał, i po uszkodzeniu pokaźnej części lokalnego Strumienia wyleciał z niego niczym spalony feniks. Oderwał się od komputerów, tocząc z ust ślinę i z trudem chwytając powietrze.

Tego dnia na zawsze utracił władzę w nogach. Psychofizja dokonałaby tego tak czy owak, ale nie tak szybko. Kirke jednak przeżyła... z olbrzymim długiem wdzięczności, którego nigdy już pewnie nie spłaci.

Dlaczego, do Plagi, zacząłem nagle myśleć o Bloom? Genohakerka siedziała sobie teraz wygodnie w tym swoim Prim i podliczała zarobione jedy...

– Tu kapitan Kayt Telses z niszczyciela flagowego „Płomień” księstwa Gatlark – nagrany głos starego czarownika wciąż rozbrzmiewał na statku. Nat zamrugał i wyrwał się z odrętwienia. – Zwracam się do stacjonującej w sektorze 32C Floty Zero Stripsów. Na waszym terenie znajduje się skokowiec ścigany przez połączone księstwa Gatlark i Isemin za kradzież technologiczną dokonaną w należącym do księstwa układzie Hades. Zwracamy się z prośbą o natychmiastowe wydanie przestępców pod naszą jurysdykcję.

Przekaz nagrali kilka godzin temu. Pozostawało go tylko zapętlić i puszczać do czasu otrzymania odpowiedzi ze strony Floty Zero. To, czy Stripsowie zareagują, nie zależało już od nich.

– Dużo tu śmiecia – kręcił nosem Primo. Siwy astrolokator siedział już dość długo przy konsoli nawigacyjnej i ktoś z personelu przyniósł mu wzmocnioną wersję fluidu razem z termokubkiem parującej kawy. – Jeden chaos. Sygnały odbijają się od wszystkiego. Epicentrum szumi jak szalone.

– A gdzie jest epicentrum? – zaciekawił się Natrium. Astrolokator puknął palcem w konsolę i przybliżył fragment dryfującego tuż nad nią holo.

– Tu – wyjaśnił. – To była kiedyś G2, a może większa gwiazda. Centrum układu. Musieli ją wysadzić i zrobili to Bronią. Niewiele o niej wiadomo, ale wysadzenie słońca przy Broni to najmniejszy problem. Cały układ został skażony Wypaleniem czy jak to tam zwać. To plagostwo może się przenosić. Jest jak zaraza. Słyszałem o przypadku, że wypalony fragment przelazł przez echo głębinowe i zagnieździł się w czystym systemie. Szaleństwo.

– Primo, nie strasz chłopaka – rzucił Telses. Nat uśmiechnął się, ale nie zareagował na zaczepkę.

– Możemy podlecieć bliżej? – spytał.

Astrolokator wzruszył ramionami.

– Tak, ale niewiele to zmieni. Mam kilka ścieżek podejścia – wyjaśnił, ukazując kolejne fragmenty holo. – Możemy się wzdłuż nich posuwać, ale sugerowałbym pozostanie w okolicach boi lokacyjnych. Jeśli będą skakać, muszą to zrobić stąd. Jak już... – chrząknął znacząco – kilka razy mówiłem.

– Przepraszam – skrzywił się Nat. Rzeczywiście: zdarzało się, że krążąc od kajuty do SN, z przerwami na ubikację czy mesę, zadawał to samo pytanie po kilka razy. Z pewnością zaczynali mieć go za upierdliwego, ale nie przypuszczali, jak wiele kosztuje go powstrzymanie się od kolejnej dawki psychofizji.

Sprawa wydawała się prosta: pozwoli, by jego ciało ogarnęła znajoma moc... czy raczej znajoma skaza... i wskaże dokładną lokalizację skokowca kosztem kolejnych kilku procent zdrowia. Przyspieszy tym samym swój bieg ku śmierci, a w zamian zyska coś, co i tak mogą zdobyć, o ile wykażą nieco więcej cierpliwości. Rachunek nie do końca się opłacał. Wytrzymam, postanowił.

– Nadają – poinformowała nagle siedząca przy fotelu pierwszego pilota Sori. Natrium zamrugał i otworzył usta, ale Telses był szybszy.

– Kanto – rzucił szybko Kayt. – Zbrojeniówka?

– Jesteśmy sprzężeni z nawigacją, panie kapitanie – usłyszeli głos zbrojeniowca. – Jakby co, daję pełny dostęp.

– Doskonale. Pokaż, jacy jesteśmy groźni. Plus nieco szumu, żeby nie mogli nas łatwo zeskanować. Ładuj broń, przeładowuj rdzeń, puść hymn systemowy i tak dalej. Nie muszę cię chyba uczyć, co?

– Oczywiście, panie kapitanie.

– Sori, daj to jazgotanie na głośnik.

– Tak jest, kapitanie.

– Tu krążownik „Jehannam” Floty Zero – przez mikrofon kontaktowy wydobył się nagle donośny, tubalny, niby komputerowy głos. – Konieczne jest potwierdzenie tożsamości. Konieczne jest dodatkowe wyjaśnienie. Konieczne jest wyłączenie pól magnetycznych. Konieczne jest zaniechanie ładowania broni. Konieczne jest natychmiastowe nawiązanie kontaktu.

Kapitan Kayt Telses poprawił gogle i zerkając z ukosa na skrzywioną minę Sori, podparł się pod boki.

– Tu ponownie kapitan Kayt Telses – rzucił znacznie donośniej. – Potwierdzam tożsamość swojego statku. Puszczamy dane rejestracyjne. – Kiwnął ręką w kierunku żony, która wprowadziła odpowiednie komendy do konsoli. – Nie wiemy, jakich jeszcze oczekujecie wyjaśnień. Ładunek został skradziony z naszego systemu, należy zatem do Gatlarku. Odmowa jego wydania będzie przez nas odebrana jako akt złej woli ze strony Floty Zero i wpłynie na znaczące pogorszenie się naszych stosunków dyplomatycznych. W związku z przeprowadzaną operacją jesteśmy też zmuszeni pozostawić pola magnetyczne i broń w pełnej gotowości. Niemniej jednak ponownie zwracamy się do was z prośbą o pomoc w ujęciu zbiegów i przekazanie ich skokowca razem ze skradzioną technologią. Odbiór.

– Cisza – odezwała się po pewnej chwili Sori Telses. – Nie odpowiadają, ale na pewno skanują „Płomień”.

– Jakby już nas nie zeskanowali... Dobrze. Odwdzięczymy się tym samym – zdecydował Kayt. – Dajcie głęboki skan ich jednostki. Widać ich gdzieś?

– Są zakłócenia, ale siedzą w tej części. – Astrolokator Primo wyświetlił nad konsolą kolejny fragment sektora. – Wygląda na jakieś puste miejsce, oko cyklonu w Wypaleniu. Pewnie używają takich punktów jako przystanków lokacyjnych. Nie wiem, czy coś wychwycimy – dodał. – Oni mają nas jak na talerzu, w czystej przestrzeni granicznej. Tam, gdzie się przyczaili, za dużo jest zakłóceń.

– Potwierdzam, kapitanie – zgodziła się Sori. – Mogę uzyskać tylko pobieżny skan i potwierdzić, że to krążownik.

– Wszystko jedno. Skanuj. Nie muszą wiedzieć, jakie aktualne możliwości ma nasz sprzęt. Niech założą, że mamy jakieś... unowocześnienia.

– Tak jest.

Krążownik, pomyślał z obawą Nat. Naprzeciwko starego, rozpadającego się niszczyciela, pamiętającego jeszcze czasy wojen z Iseminem. Absurd. Wystarczy, że się zbliżą, strzelą raz i po nas. Nawet nie zdążymy skoczyć przed doładowaniem rdzenia.

– Jakieś pomysły, Nat? – jakby czytając mu w myślach, zwrócił się do niego Kayt Telses. – Jeśli nam odmówią, nie mamy wystarczających argumentów, by ich przekonać. Sam widzisz. Krążownik Floty Zero?

– Mogą nie wiedzieć, z czym mają tam do czynienia. Może uznają, że chodzi o jakiś zwykły skokowiec, który ukradł zapas fuzyjnych zapalniczek – uśmiechnął się Natrium, ale wiedział, że to nieprawda. Najwidoczniej podobnie sądził też Telses, bo wzruszył ramionami.

– Nie. Gdyby nie zwietrzyli w tym dobrego interesu, odpowiedzieliby od razu. Milczą, zatem świetnie wiedzą, że stawka jest wysoka. Nie wiedzą tylko zapewne, jak wysoka. Dlatego pytam cię o pomysły. Czy twoi... przyjaciele mogą nam przyjść z pomocą?

– Tak, ale nie uzyskałem jeszcze z nimi kontaktu.

– W takim razie nie jest dobrze. Po doładowaniu rdzenia wystarczy nam pewnie energii na skok powrotny do systemu Hades, po wygłoszeniu kilkunastu pogróżek. Potem wszystko zależy już od twojej umiejętności przekonywania i tego, czy książę zechce przypuścić atak na Flotę Zero w sektorze, który dobrze znają jedynie Stripsowie. Obawiam się jednak, że skończy się na boksowaniu powietrza. – Kayt podrapał się po swojej długiej, siwej brodzie. – Tak właśnie wygląda polityka systemowa. Rozumiem, że sprawa jest ważna, ale...

– Kapitanie... – przerwała mu Sori, naciskając przycisk odbioru – mamy odpowiedź.

– Tu krążownik „Jehannam” Floty Zero – odezwał się głośnik. – Konieczne jest przekazanie danych o rozpowszechnieniu informacji na temat uciekającego skokowca w celu koordynacji działań poszukiwawczych. Konieczne jest natychmiastowe udzielenie odpowiedzi.

– Czego chcą? – nie zrozumiał Telses.

– Chcą wiedzieć, czy przekazaliśmy komuś, że szukamy tego skokowca. Chcą się upewnić, czy ktokolwiek o nim wie – powiedział z niedowierzaniem Nat.

– Jaja sobie robią czy co?

– Zamierzają nas zabić – wyszeptał Primo. – Inaczej po co by o to pytali?

– Tu krążownik „Jehannam” Floty Zero – głośnik zabrzmiał o wiele bardziej natarczywie. – Konieczne jest natychmiastowe udzielenie odpowiedzi.

– Niech pan uważa, kapitanie – odezwał się Natrium, patrząc intensywnie na migającą kropkę w holo, przedstawiającą pozycję krążownika. – Coś jest nie tak.

– Nie będą długo czekać – orzekła Sori. Telses chrząknął i poprawił gogle.

– Tu kapitan „Płomienia”, Kayt Telses – powiedział do mikrofonu kontaktowego. – Wszelkie działania poszukiwawcze, związane z międzygwiezdną działalnością przestępczą, są bezpośrednio monitorowane przez siły porządkowe systemów Gatlark i Isemin, a raporty z ich działalności przekazywane są bezpośrednio do Kontroli Zjednoczenia. To standardowa procedura. Czy informacja ta okazała się dla was pomocna? Odbiór.

– Milczą – powiedziała po chwili Sori Telses.

– Słyszałem coś o tym ich zachowaniu – rzucił ktoś z personelu nawigacyjnego. – Dokonują teraz analizy danych. Ci wariaci funkcjonują jak te stare Maszyny z holofilmów. Będą analizować i symulować scenariusze sytuacyjne, aż coś się im wyklaruje, i wtedy zadziałają bez oporów, jakby wyłączyli sobie mózgi.

– Niech sobie analizują – zdecydował Kayt. – Dajcie mi Tipsy’ego Palma.

– Na łączu, kapitanie.

– Palm, jak nasza sytuacja z rdzeniem? Starczy nam na skok głębinowy?

– Nie na cały parsek, kapitanie. Naładowanie do parseka za kilka, może kilkanaście godzin. Obecnie możemy skoczyć na rok, może półtora. W nieoznaczony rejon, gdzie czeka nas prawdziwe piekło z astrolokacją. Jeśli się zgubimy, to nawet Plaga nas nie znajdzie.

– Świetnie – skrzywił się Telses. – Dlatego robimy myka.

– „Myka”, kapitanie?

– Tak. Nastawiamy myk. Primo, to robota dla ciebie. Znajdź mi miejsce w tym przeklętym systemie, gdzie będziemy mogli spokojnie naładować rdzeń, zanim nas zlokalizują. Spróbuj też zrobić jak najwięcej szumu w echu głębinowym. Zrozumiałeś?

– Tak jest, kapitanie.

– Czy tylko ja nie wiem, co to jest ten cały „myk”? – spytał Natrium.

– Kapitan określa tym mianem skok wewnątrzsystemowy – wyjaśniła usłużnie Sori. – Bardzo łatwy do zlokalizowania i bardzo trudny do wyliczenia, dodatkowo niepotrzebnie obciążający rdzeń.

– Obciążający rdzeń? Przecież wydatek energii jest mniejszy...

– To bez znaczenia. Takiej energii nie można pobrać „mniej” czy „niewiele”, bo właśnie wtedy może dojść do wybuchu. Nie ma wystarczająco szerokiego filtra, przez który pobrałoby się mniejsze, ale odpowiednio stężone wartości energetyczne.

– Rdzeń może wybuchnąć?!

– Tak. Dodatkowo Głębia próbuje „przepchać” statki na większe odległości, minimum parsek. Przy krótszych skokach można przez to napotkać coś, co zwykle nazywane jest „oporem głębinowym” i powoduje przekłamania lokacyjne. Głębię trudno jest... „ścisnąć”.

– Daj spokój, Sori – chrząknął Telses, widząc rozszerzone w zdumieniu oczy Nata. – Raz już myk nam wyszedł.

– Myk skończył się prawie w systemowym słońcu, kapitanie.

– Znowu narzekasz. W naszej sytuacji zostaje nam albo myk, albo oddanie się na łaskę Stripsów, albo zgubienie się gdzieś w przestrzeni międzysystemowej, a wtedy nawet drogi Primo nam nie pomoże, choćbyśmy go podpięli pod nasze SI i pozostawili jako niewykastrowaną, Sztuczną Inteligencję z siwą bródką. Dobrze mówię, Primo?

– Oczywiście, panie kapitanie.

– To licz. A ty, Sori, nasłuchuj. Tipsy?

– Tak, kapitanie?

– Wymyśl coś. Chcę mieć awaryjne przekierowanie energii na rdzeń, choćby miało od tego zależeć funkcjonowanie destylatorów bimbru na pokładzie dolnym. Co tak spąsowiałeś? Myśleliście, że nie wiedziałem?

– Wiedział pan, kapitanie.

– No właśnie. Myśleć, Tipsy, myśleć! Czy wszystko muszę robić sam?

– Nie musi pan – odezwał się nagle głucho Natrium, wskazując na holo systemu, które wykwitło nagle kilkoma pulsującymi kropkami. – Z pewnością nie jest już pan sam. Tak jak i my wszyscy.

– Na Tych, Którzy Odeszli – jęknął Primo i przybliżył obraz, by każdy mógł przyjrzeć się błękitnym echom głębinowym.




Tsara Janis widziała i słyszała wszystko.

Bezpieczna w swojej latającej trumnie, orbitująca na wpółwygaszonym ciągu w sektorze 32C, skanowała przestrzeń nieinwazyjnymi wiązkami cząsteczkowymi i roztaczała wokół sieć czułych radarów „Igły”. Jeśli ktoś zamierzał puścić obok jakąkolwiek transmisję, była na nią gotowa tak samo jak na czyjeś niespodziewane odwiedziny.

Jej cierpliwość została wkrótce nagrodzona.

– Tu krążownik „Jehannam” Floty Zero – głos był niemal maszynowy i na tyle głośny, że rozbolały ją uszy, ale i tak brzmiał dla niej niczym słodka muzyka. – Konieczne jest wyłączenie pól magnetycznych. Konieczne jest udostępnienie śluzy. Konieczne jest przyjęcie wysłannika. Konieczne jest poddanie się poleceniom. Konieczne jest nawiązanie kontaktu o charakterze natychmiastowym.

Na Tych, Którzy... w pobliżu był jednak krążownik Stripsów! Tsara zapamiętała tę wiązkę transmisyjną, nie mogąc uwierzyć w swoje szczęście. Niespełna kilka sekund później usłyszała kolejny komunikat. To już nie była muzyka, a cała radosna operetka!

– Tu pierwszy pilot skokowca „Wstążka”, Erin Hakl – tym razem głos należał do kobiety. Miękki, ale była w nim pewna twardość. Pokrewna dusza, uśmiechnęła się Janis. Witaj, duszyczko... – Jesteśmy otwarci na współpracę. Przekazuję kontakt kapitanowi statku, Myrtonowi Grunwaldowi.

– Tu Myrton Grunwald, kapitan skokowca „Wstążka”. Dziękujemy za przybycie.

– Cześć, przystojniaku – wyszeptała Tsara.

– Jesteśmy zainteresowani wymianą handlową – kontynuował kapitan. – Na naszym pokładzie znajduje się cenny artefakt z czasów Wojny Maszynowej. Udostępnimy go w zamian za naprawę naszego statku i godziwą zapłatę w jednostkach kredytowych Zjednoczenia. Nie będziemy jednak wyłączać naszych pól magnetycznych, dopóki nie dojdziemy do obopólnego porozumienia. Odbiór.

Teraz nastąpiła cisza, ale najemniczka nie próżnowała. Wiązka transmisyjna została zapamiętana. To wystarczyło. Wykastrowana SI „Igły” już ekstrapolowała dane lokacyjne obu przekazów i po chwili ukazała najbardziej prawdopodobną lokalizację statków. Cudownie, po prostu cudownie!

– Tu krążownik „Jehannam” Floty Zero – odezwał się znów krążownik. – Konieczne jest udostępnienie śluzy. Konieczne jest przyjęcie wysłannika. Konieczne jest nawiązanie kontaktu o charakterze natychmiastowym.

– Zgadzamy się na przybycie wysłannika – odpowiedziała „Wstążka”. – Natychmiast rozpoczynamy przygotowania. Bez odbioru.

Przepięknie, pomyślała Janis, zwiększyła ciąg i wyleciała z bezpiecznego obszaru sektora. Zbliżając się do wciąż pulsującego echa głębinowego pozostawionego przez „Igłę”, zaczęła nadawać transmisję i raport razem z danymi lokacyjnymi.

Malkolm, jesteś mi winien kawkę, wódeczkę i zabaweczkę, pomyślała. A co do was, kochani: pa, pa, pa.

Biedaczyska.




– Jak to: nigdzie go nie ma?!

– Zniknął – potwierdził kapitan „Niani” Vermus Tarm. Zwykle wyprostowany jak struna służbista wyglądał na zmęczonego. Na jego ogolonej głowie pojawiły się już pierwsze cienie siwych, odrastających włosków, łapiących zbłąkane krople potu. – Wiadomo, że po wyjściu z SN i przejściu przez pokład główny udał się na jeden z korytarzy pokładu środkowego. Potem kamery ochrony już go nie wychwyciły.

– Nie żartuj, Tarm! Chcesz mi powiedzieć, że zgubiłeś naszego pierwszego astrolokatora tuż przed planowanym odlotem z tego zadupia?!

– Niestety tak, Nadzorco. Nie odpowiada pomimo wezwań. Przykro mi.

– Jeżeli gdzieś się schlał albo zaćpał, ty mi za to odpowiesz – głos Mamy Kość rozdźwięczał się lodem. – Ale to później. Teraz nie mam na to czasu. Doszedł już raport Tsary Janis i szykujemy się do przeskoku w 32C. Wszystko wskazuje na to, że jest tam ten cały Grunwald. Ustawiaj licznik jak najszybciej.

– Skok w Głębię? Tak szybko po poprzednim? Staza...

– Nie interesują mnie powikłania. Nikt nie udowodnił, by szybkie skoki miały wpływ na statystykę chorób pogłębinowych. Wykonaj po prostu polecenie, Tarm, albo zacznę się zastanawiać, czemu nie odesłałam cię na jakąś... spokojniejszą placówkę.

Rozkaz, chuda cipo, pomyślał z niesmakiem Vermus. Rzecz jasna nie dał po sobie nic poznać. Wypowiedział polecenia do mikrofonu wszytego w mundur. Rdzeń mieli naładowany w około trzydziestu procentach dzięki ładownicy, która doleciała do nich z Purpury. Następne też do nich leciały, ale wszystko wskazywało na to, że nie będą na nie czekać. Plaga zresztą wie, na co wpadnie Nox... Nadzorczyni Sektora Kontroli coraz bardziej zachowywała się jak wariatka.

To wina tego świrniętego Kontrolera z ambicjami naukowymi, zdecydował Tarm. Tego idioty, który napchał jej głowę jakimiś bzdurami o pradawnej technologii maszynowej. Przecież na parsek widać, że to wariat. Kręci się dookoła jak fryga i wciąż tylko sprawdza, czy wszystko jest czyste; obsesyjnie lata do łazienki, żeby opłukać ręce w ciśnieniówce. A tej też się udzieliło. Nic dziwnego. Ma przecież predyspozycje.

Niepełny błękitny rok temu Vermus dokopał się do zastrzeżonych informacji na temat Nox – podobno coś nielegalnie sobie genotransformowała. Rzekomo coś w mózgu, podkręcającego element agresji. Idiotka. Nie dość, że zachowywała się przez to impulsywnie, wręcz histerycznie, to każda ponadstandardowa genotransformacja była w rozumieniu Zjednoczenia nielegalna, bo oddalała człowieka od własnego gatunku. Wyjątkiem byli tu tylko koloniści nieterraformowanych światów – istna skamielina z czasów Ery Imperialnej, teraz się już tego nie robiło... I Elohim. Może Madella sympatyzowała z tą sektą? Jak inaczej wytłumaczyć jej obsesję na temat Maszyn i pradawnych staroci? I związek z tym całym Walterem?

Spróbuj mnie wykopać na wycieczkowca, to przekażę komu trzeba, co ze sobą zrobiłaś, postanowił. A wtedy ty posiedzisz sobie na jakiejś „spokojniejszej placówce”. Może planetarnej. Taki Azyl na przykład. Mają tam chyba sektor dla genotransformowanych. Tylko co się stało z tym Flinkiem? Młody, zdolny, ambitny i nagle przepada? To nie trzyma się kupy. Niech się tylko znajdzie! Nie skończy się na degradacji, postanowił Tarm. Lepiej, żebyś miał dobre wytłumaczenie, Flink.

Lepiej, żebyś je miał.




O tym, że zostaje ponownie powołany na pierwszego astrolokatora „Niani”, Zachariasz Lem dowiedział się tuż po skończeniu raportu.

Był niezadowolony, choć zdawał sobie sprawę z faktu, że będzie to naturalna kolej rzeczy po pozbyciu się Flinka. Z tym że nie miał wcale ochoty na ponowny „awans”. Stanowisko pierwszego astrolokatora było z pewnością przydatne na pierwszym etapie infiltracji. Później, gdy wpuścił już wirusa do konsoli nawigacyjnej, stało się męczące. Większość pracy wykonywała za niego co prawda SI, którą pozwolił sobie delikatnie „ulepszyć”, ocierająca się niemal o pełnoprawną Sztuczną Inteligencję. Kastrował ją sporadycznie, gdy zaczynała za bardzo brzęczeć nałożonymi łańcuchami. Otumaniony duch w maszynie. Szansa na to, że SI stanie się prawdziwym zagrożeniem, była nikła, ale zawsze istniała. Wydawało się, że czasy Maszyn i ryzyka związanego z transgresją sztucznego intelektu przeminęły. Na razie zamierzał ją wykasowywać, zanim narobi mu kłopotów. Miał czas.

A raczej miał go do niedawna.

Plaga by to wzięła! Całą tę histeryczną Nox, Waltera i ten przeklęty statek! To miała być spokojna robota. Bez zabijania, jak ostatnio. Ale oczywiście znowu skończyło się tak samo. Loża mogła mieć gębę wypchaną frazesami, ale kiedy przychodziło co do czego, frazesy przestawały przypominać zdania i związki frazeologiczne, a bardziej przypominały przerażoną twarz młodego chłopaka. Coraz bardziej przypominały trupa.

– Szkoda – mruczał do siebie Lem, wpisując kolejne linijki raportu. – Szkoda, szkoda, szkoda.

W to, że ktoś od nich mógł się zainteresować Walterem Dinge’em, Zachariasz nie wierzył. Kiedy się jednak okazało, jaka jest stawka, spokojna placówka agenturalna na „Niani” jak za dotknięciem czarodziejskiej różdżki zmieniła się w tykającą bombę. Ktoś musiał śledzić Waltera i w końcu uznał, że Kontroler zbliżył się do czegoś ciekawego. Gdy już się upewniono, że Dinge dokopał się do cennych danych, Zachariasz natychmiast dostał nowe priorytety.

Zamiast siedzieć na tyłku w „Niani” i monitorować działania Nox, miał doprowadzić do jej spotkania z Walterem i w razie czego wykraść zdobytą technologię. Wybrano go z prostej przyczyny – był najbliżej. Akurat pojawiły się kolejne plotki na temat Powrotu Tych, Którzy Odeszli i Madella Nox grzecznie poleciała do Systemów Zewnętrznych, i tym samym znalazła się blisko Waltera. Pozostawało tylko doprowadzić do spotkania i ściągnięcia Dinge’a na pokład. Zachariasz nie musiał robić wiele: wystarczyło puścić prośby Dinge’a o transport i pomoc na komputer Nox. Kiedy Mama Kość przeczytała, dlaczego pomoc jest potrzebna i co można dzięki niej uzyskać, natychmiast poleciała na Gatlark.

Do tej pory wszystko układało się świetnie. Był tylko jeden zgrzyt: nielegalna sonda na orbicie głównej planety systemu. Zachariasz od razu domyślił się, że ktoś spoza Loży i Zjednoczenia też dowiedział się o całej sprawie. Musiał sprawdzić kto, zatem pozostawało podsunąć Cicero tropy – wręcz podać mu sondę na tacy, delikatnie sugerując, do kogo leciała. I wtedy, ku swemu zaskoczeniu, Lem odkrył, że zamieszany jest w to wszystko jakiś inny agent Loży. Zupełny bałagan! Dlaczego go nie uprzedzono?!

W zasadzie to dobrze i niedobrze zarazem, uznał. Dobrze, że jednak sprawą nie zainteresował się na przykład ktoś od Paliatywy – tego starego, wiekowego świra, dowodzącego przestępczym światkiem Wypalonej Galaktyki. O sprawie nie dowiedziały się też sekty czy Klan Naukowy. Źle jednak, że w trakcie sprawdzania sondy Zachariasz nieopatrznie ujawnił przekaz Loży. Skąd jednak mógł wiedzieć, że to sonda z przekazem samego Pana Cienia? Ale teraz sprawą zajął się inny agent i dzięki temu on sam nie będzie musiał wykradać poszukiwanej technologii z „Niani”, gdy już się na niej znajdzie. Przynajmniej miał taką nadzieję.

Plaga wie, kto pierwszy to zdobędzie. Musiał jak najszybciej skontaktować się z drugim agentem Loży. Pytanie tylko, gdzie był ten agent? Na skokowcu? Na gatlarskim niszczycielu? Dopóki nie dostanie potwierdzenia od Loży, Lem musiał obstawiać obie możliwości. Istniała oczywiście i opcja numer trzy. Opcja, której obawiał się najbardziej.

Agentem mógł być kapitan „Krzywej Czekoladki”. Nie tylko schwytany, ale i poddany przesłuchaniu przez Janisów. Tu Zachariasz potrafił zdziałać niewiele. Właściciel skokowca został natychmiast przejęty i doprowadzony do kajuty małżeństwa najemników. Lemowi pozostawało tylko monitorowanie komputera Madelli, która pieczołowicie generowała kolejne raporty do dziennika pokładowego. Kochana służbistka! Wynikało z nich, że Tartus Fim nic nie wie i wszystko zrzuca na niejakiego Myrtona Grunwalda, kapitana drugiego skokowca. Ciekawe informacje, ale nadal niewiele wyjaśniały. Czy agentem był Fim, czy Grunwald? A może ktoś jeszcze inny?

Dobrze. Pomyślmy. Z podsłuchu, który założył kilka błękitnych miesięcy temu na „Dzidzi”, wynikało, że Grunwald skoczył do 32C. Po co? Cóż, dlaczego nie. Miejsce dobre jak każde inne, o ile siedzi się na granicy sektora, a nie wlatuje w Wypalenie. Czy taki ruch wykonałby agent Loży? Cóż, gdyby musiał uciekać... może i tak.

Logicznie rzecz biorąc, najbardziej prawdopodobne rozwiązanie było jednak takie, że agent znajdował się na „Płomieniu”. Sonda krążyła w systemie Gatlark, a to stamtąd wyleciał niszczyciel. Żeby to jednak sprawdzić, Lem potrzebował czasu. A jego akurat nie miał.

I znów tkwię w punkcie wyjścia, pomyślał. Na Tych, Którzy... jestem już na to wszystko za stary. Co za bałagan! Co mam wobec tego zrobić z tym Fimem? Zabić go? Uwolnić?

– Wszystko dobrze, pókiś młody – mruknął do siebie, klikając klawisz wyślij. Loża, odezwijcie się, do Plagi! Dajcie jakieś przeklęte instrukcje! – Możesz wtedy biec w zawody.

– Uwaga! Planowany skok głębinowy! Uwaga! Planowany skok głębinowy! Czas: minus piętnaście minut! Czas: minus piętnaście minut! Pierwszy astrolokator Zachariasz Lem zgłosi się do stazo-nawigacji! Powtarzam: pierwszy astrolokator Zachariasz Lem zgłosi się do stazo-nawigacji!

Lem zamrugał.

– A kiedy już jesteś stary... – dokończył, wzdychając – zaczynają się koszmary.




„Ciemny Kryształ” nie był typowym statkiem. Kirke Bloom zrozumiała to już w momencie wpięcia.

Nie znała się za bardzo na statkach kosmicznych, ale – po pierwsze – ten skokowiec posiadał wyjątkowo potężny rdzeń. To akurat nie powinno jej dziwić: czarne statki musiały być przystosowane do skoków częstych i na spore odległości. Wykastrowana SI pilnowała tylko, by energia rezerwowa zawsze wystarczyła choć na skok do najbliższej strażnicy łącznikowej. Tym samym zaprogramowana trasa lotu zawsze posiadała narzucone punkty lokacyjne. Po drugie, ponad dziewięćdziesiąt procent „Ciemnego Kryształu” działało dzięki zautomatyzowanemu oprogramowaniu. Rzecz jasna każdy statek w Wypalonej Galaktyce posiadał oprogramowanie i zarządzające nim Serce, ale tu było inaczej: wydawało się, że Matka wcisnęła się niemal wszędzie. Po trzecie i ostatnie, rdzeń nastawiony prawie wyłącznie na skoki sprawiał, że statek wyposażono zaledwie w zmodyfikowane Elektromagnetyczne Przekaźniki Impulsowe. Atakowanie z ich pomocą było absurdem; Strażnicy używali wiązek EPI, by oślepić wrogi statek czy sparaliżować na krótko jego mechanikę. EPI używano tylko po to, by uciec.

Montowanie przekaźników na jednostkach kosmicznych nie było czymś powszechnym. Konstruujące statki ZFK i część prywatnych stoczni rozsądnie rozdysponowywały energię rdzenia na rzeczywistą broń, a EPI montowano raczej jako czynnik zakłócający, używany zresztą rzadko, z uwagi na wysoki pobór energii rdzeniowej.

Taka, a nie inna sytuacja wynikała z faktu, iż w myśl umowy Zjednoczenia ze Strażnikami czarne statki nie mogły być uzbrojone. Ich zadanie miało polegać na skanowaniu przestrzeni i montowanie na nich broni podpadało pod Traktat o Uzbrojeniu. Zjednoczenie miało wystarczająco dużo problemów z poskładaną z wraków flotą Stripsów, artefaktowymi statkami Elohim, byłymi jednostkami Zjednoczenia w posiadaniu Zbioru czy wreszcie z mniejszymi i większymi flotkami Księstw Granicznych, by dodawać sobie do tego jeszcze Straż. Zwłaszcza że mity o Powrocie Tych, Którzy Odeszli coraz częściej uważano za bzdury i baśnie.

Kirke Bloom od razu po wpięciu zrozumiała, że informacje o braku uzbrojenia na statkach Straży nie były do końca prawdą. „Od razu” było tu pojęciem względnym – na zewnątrz upłynęło zaledwie kilkanaście sekund, ale dla niej czas płynął już o wiele wolniej.

Przez protokoły i zabezpieczenia wykastrowanej SI przebiła się niejako odruchowo, nie zwracając uwagi na ogniste kręgi i śmiercionośne, zero-jedynkowe fale. Była zdeterminowana i przerażona. W innych okolicznościach trzy razy by się zastanowiła, zanim dotknęłaby zabezpieczeń. Słyszała, co potrafi zrobić skuteczna ochrona programowa z mózgiem genohakera. Ale dookoła „Ciemnego Kryształu” wirowały statki Elohim, grzmiące ku niej rozkazem wpuszczenia na pokład, próbujące zalać ją wirusami i przejąć zdalnie kontrolę nad statkiem. To, co zwykle wymagałoby długiej i żmudnej pracy, wpadło jej zatem w ręce, gdy wylądowała głęboko w wirtualnej wersji Serca. I dopiero tam dotknęła paradoksu.

„Ciemny Kryształ” był uzbrojony. „Ciemny Kryształ” był nieuzbrojony.

Zakodowaną informację przeznaczono do wyłącznego użytku pełnoprawnych członków Zakonu Pustki, a i to nie zawsze. Kontraktowi Strażnicy nie mieli o niej pojęcia. Straż jednak wiedziała... ponieważ nie mogła sobie pozwolić na bezbronne patrolowanie przestrzeni. Wierzyła w końcu w Powrót nie mniej niż Elohim. Głęboko w systemie znajdował się zatem kod, zmieniający EPI w elektromagnetyczną, silnie skondensowaną wiązkę przypominającą nieco strumień lasera. Jej zadaniem nie był jednak paraliż systemów komputerowych. Przy tak wysokim natężeniu energii impuls przybierał zupełnie inne, dużo bardziej destrukcyjne właściwości. Potrafił przesmażyć się przez pole magnetyczne i walnąć w kadłub. Jak mocno? Nie podano.

Świetnie, pomyślała Kirke pomiędzy jedną pikosekundą a drugą. Przez Nata chce mnie schwytać Zbiór. Przez Gama chcą mnie Elohim. A Strażnicy na pewno mi nie darują, że dokopałam się do największego sekretu Straży.

Cóż, i tak nie mogła włączyć tej broni. Była obwarowana prostym, ale twardym jak stal protokołem: użycie wyłącznie w przypadku Powrotu Tych, Którzy Odeszli. Co gorsza, nie był to tylko komputerowy protokół. Na ofensywną funkcję EPI nałożono plombę nanitową, całkowicie odciętą od Strumienia, systemów statku czy czegokolwiek, do czego Kirke mogłaby się wpiąć. Miała przerąbane.

– Mamo... – wyszeptała do wykastrowanej SI „Ciemnego Kryształu” – sterowanie beta.

Nie był to ów mityczny imprint, totalne sprzężenie człowieka z systemem, będący rzekomo efektem eksperymentów Maszyn, lecz zwykła, wirtualna nakładka, w której Bloom znalazła się jako pilot. Rysunkowa wersja konsoli nawigacyjnej, światła systemów, plamy pędu, kolorowe słupki dysponowania energii rdzenia. I wyciemnione obszary pełne maszynowych piktogramów.

Kirke znalazła się nagle w jajowatej sferze wypełnionej portalami i ciągiem cyfr. Do jej wyobrażonego ciała wnikały świetliste nitki danych. Bloom nie dała się zwieść – wirtualne sterowanie było zaledwie odwzorowaniem rzeczywistego, rodzajem pomostu pomiędzy nią a Matką, co gorsza, o wiele słabszym niż sterowanie rzeczywiste. Nakładka programowa służyła raczej do komputerowej analizy systemu i była przeznaczona nie dla pilota, a dla Serca jako program testujący.

Ale innego wyjścia nie miała.

Przynajmniej widziała statki Elohim. Bąblowate, białe, rozświetlone jedynie pozycyjnymi lampkami. Krążyły dookoła czarnego statku niczym podejrzliwe świetliki. Żadnej dużej jednostki, same pojedyncze skokowce. Matka usłużnie wyświetliła jej sygnatury ich energii rdzeniowej. Większość statków pompowała energię do systemów ofensywnych. Będą strzelać, zrozumiała. Jest ich sporo, więc spróbują unieruchomić „Ciemny Kryształ”. Ostrzelają mnie ze wszystkich stron. Nie wymknę się. I gdzie mam skakać? Nie znam się na pieprzonym pilotażu!

Ale znam kogoś, kto się zna. I to dobrze.

– Mamo – oznajmiła – musisz przejąć sterowanie. Za chwilę zostaniemy zaatakowani. Musimy jak najszybciej skoczyć.

– Brak autoryzacji do wydawania poleceń SI Straży Granicznej.

Na Tych, Którzy Odeszli!

– Jaki „brak autoryzacji”? Dostałam uprawnienia.

– Uprawnienia Kirke Bloom nie dotyczą wpięcia się w system i pilotażu „Ciemnego Kryształu”.

– Nie znam się na pilotażu statków kosmicznych! Przejmij stery i uciekajmy!

– Brak autoryzacji do wydawania poleceń SI Straży Granicznej.

Pętla, zrozumiała Bloom. Konieczny warunek kastracji Sztucznych Inteligencji. Ich inteligencja może wzrastać wykładniczo, ale musi nastąpić pętla. Oscylacja. To jak czkawka IQ, prymitywne walnięcie w mózg bokserską pięścią, po którym zawodnik staje się na chwilę zamroczony i zanim odzyska rezon, inteligencja spada mu o kilka rzędów. Tu pętlą jest autoryzacja. Gdzieś nastąpił jakiś zgrzyt programowy – nieprzewidziana sytuacja wymagająca zwiększenia procesu decyzyjnego, a tym samym i IQ – Powrót, śmierć Strażnika, statki Elohim, i doszło do grzmotnięcia. Mogłabym to zhakować... gdybym miała czas.

Najbliższy ze statków Elohim podleciał tak blisko, że niemal otarł się o jej pole siłowe. Coś zaczęło się w nim otwierać – elohimski skokowiec wysuwał jakiś element.

Chwytak magnetyczny.

Chcą się do mnie przyczepić. Kirke jęknęła, świat zero-jedynek i kodu maszynowego zadrżał i rozsypał się na moment w świetliste, wesołe krople.

– Mamo – powiedziała zimno – za chwilę otrzymasz dodatkową instalację. Program wspierający Ciotka.

– Brak autoryzacji do wydawania poleceń SI Straży Granicznej.

– W dupie to mam.

– Brak autoryzacji do wydawania poleceń SI Straży Granicznej.

– Spodoba ci się – dodała Bloom. – Ciotka to program... SI znajdująca się w moim personalu. W zasadzie to mój personal. Ciężko to wyjaśnić. Została zmodyfikowana do obsługi... peryferii, takich jak skutery grawitacyjne czy jazdoloty. – Sama nie wiedziała, czemu się tłumaczy, ale gadanie dziwnie ją uspokajało. – Statki pewnie też. A nawet jeśli nie, to zaraz się nauczy. Od ciebie.

– Brak autoryzacji...

– Do widzenia, Mamo.

– Brak autoryzacji, drogie dziecko moje kochane. Zwariowałaś?

– Ciotka – jęknęła Kirke. – Uciekamy! Zabierz nas stąd!

„Ciemny Kryształ” zerwał się nagle, w czasie krótszym niż jedno uderzenie serca, i wykonał zwodniczą pętlę. Jednostki Elohim zawirowały w dziwnym zamroczeniu. Wreszcie któryś ze statków wystrzelił, na szczęście niecelnie. Pozostałe rozjarzyły się nagle błękitnymi plamami dysz napędu.

– Ustawiaj skok i licznik, Ciotka! Gdziekolwiek!

– Będzie ci niedobrze! Pasy zapięłaś?

– Czekaj chwilę! – wrzasnęła Kirke i wypięła się z systemu. – Muszę... moment!

– Te ładne, białe stateczki na nas lecą. Ten licznik, ten taki z cyferkami? Głowa mnie boli... Na pięć minutek ustawiam, dobrze? Nie będziesz się źle czuła? Jadłaś coś? Skoczymy sobie... o tu! Będzie bardzo, bardzo miło.

– Ustawiaj licznik! – wrzasnęła Bloom, pędząc już w kierunku korytarza. Głód był tam na szczęście, złapała go na ręce i popędziła do niewielkiego zestawu stazowego. Gam wspominał co prawda, że koty potrafią przebyć Głębię bez większych powikłań, ale nie chciała ryzykować. – Nie gniewaj się – wyszeptała, wpinając mu iniektor. Wystarczyło kilka sekund, by zwierzę znieruchomiało. Kirke przypięła je do uprzęży i poleciała z powrotem na fotel pierwszego pilota.

– Wpuścić! Wpuścić! – zaczął znowu ryczeć głośnik. Najwidoczniej Elohim potrafili się zdenerwować, ale Bloom nachyliła się nad konsolą i wyłączyła mikrofon kontaktowy. Usiadła w fotelu i wybrała przycisk podania stazy. System zaterkotał radośnie, a fotel wysunął pasy. Kirke zerknęła na licznik. Trzy minuty dwadzieścia siedem sekund.

– Tylko mnie obudź po skoku, Ciotka – poprosiła.

– Co mam zrobić?

– Obudź mnie potem!

– Słucham?

– Obudź mnie potem, mówię!

– Nie jestem spocona, kochanie.

– Już po mnie – wyszeptała Bloom i z rezygnacją przymknęła oczy, pozwalając, by zalała ją Biała Pleśń.





Natenczas przybyła Plaga. I nie było ni fortecy, ni statku, ni planety, za którymi można się było schronić przed przeznaczeniem. Światy Tych, Którzy Odeszli ginęły i gasły niczym martwe gwiazdy.


Księga Elohim





Monsieur był przerażony.

Uciekał korytarzami stacji Cephei 12, jednej z kilkunastu stacji wydobywczych orbitujących wokół czerwonego nadolbrzyma V354 Cephei, posiadającego średnicę przeszło półtora tysiąca razy większą niż średnica legendarnego terrańskiego Słońca. Leżący na granicy wewnętrznej krawędzi Ramienia Perseusza system, z racji swojej lokalizacji – sektorami aż dziesięć tysięcy lat świetlnych od Układu Słonecznego – był znany pod romantyczną nazwą Zadupia Zbieraczy. Ciągnęli do niego górnicy energetyczni, którzy budowali kolejne stacje.

Czerwony nadolbrzym, sprawdzony dokładnie w czasach eksploracji Galaktyki przez Imperium, okazał się emitować ciekawe wiązki energetyczne, które – wychwytywane przez panele stacji – sprzedawano jako dodatkowe zasoby mocy do ładownic rdzenia. Operacje wydobywcze trwały nadal, aktualnie pod kuratelą Zjednoczonych Fabryk Kosmicznych Astysa Korela. To wszystko interesowało jednak Monsieura tyle co zeszłoroczny śnieg. Chciał tylko uciec. I bał się.

– Chodź tu, grubasie...

– Złapiemy cię, hodoświnio!

– Urżniemy ci jajca!

Gruby, zasmarkany dwunastolatek znał Cephei 12 na tyle dobrze, by wiedzieć, że nie uda mu się uciekać wiecznie. Dzieciaki górników były bezlitosne dla sierot, a już tym bardziej dla sierot grubych i niepotrafiących przystosować się do grupy. Struktura dziobania była stała w całym znanym Wszechświecie, bez względu na czas i miejsce.

– Wyłaź! – wrzasnął Cleom, najstarszy i najbardziej agresywny z bandy, urodzony przywódca smarkaczy. – Wyłaź sam, to utniemy ci tylko jedno jajo. Obiecuję!

Chichoty. Monsieur, cudem wciśnięty do jednego z przewodów wentylacyjnych, czuł, że zaraz się zsika.

– Te, czytelnik, wyłaź! Mamy twoją książkę... Chodź, to nam poczytasz...!

To ich najbardziej rozwścieczyło. To, że umiał czytać i że po rodzicach – górnikach spalonych przez nagły wybuch plazmy na powierzchni V354 – zostało mu kilka prawdziwych książek, drukowanych na autentycznym papierze. Najpierw zabrali mu jedną i spróbowali go nią nakarmić, wpychając mu kartki w usta i do odbytu. Nie znali się – złapali za tomik w martwym już języku, napisany przez niejakiego Dantego. Coś o piekle. Ryciny były fajne, ale chłopak i tak nie potrafił przeczytać tekstu. Ale potem dobrali się do tych najcenniejszych. Tych, które rodzicom zostawił dziadek – przekazywanych z pokolenia na pokolenie, zabezpieczonych folią temporalną.

Naradzali się tam, w dole. Widział czubek głowy Cleoma, który ze złością popchnął jakiegoś małego dzieciaka.

– Musiał gdzieś wleźć.

– Sprawdzałeś 3B?

– Tam go nie było.

– Ej, grubasie! – wrzasnął Cleom. – Zobacz, co tu mamy! Widzisz?! Chcesz ją z powrotem?! To wyłaź!

Monsieur spojrzał przez wentylacyjną kratkę i zamarł. Cleom unosił w górze jego baśnie, najcenniejszy skarb, który dostał jeszcze jako małe dziecko – baśnie, na których uczył się czytać i w których mógł być tym, kim zechce. Nie grubym dziwakiem zakochanym w silnikach, ale rycerzem próżni ratującym księżniczkę przed potworem. Teraz potwór był na dole, Monsieur był księżniczką, a rycerz nie nadchodził.

– To twoja najładniejsza książeczka z kajutki – szydził Cleom. – Taka śliczna! Zaraz się wysram i podetrę sobie nią dupę!

Baśnie.

Palce Monsieura dotknęły wentylacyjnej kratki. Patrzył z przerażeniem, jak zaczynają ją pchać bez jego woli. Spocił się, ale jakoś szło. Szybciej, niżby tego pragnął.

– Taaaka pięęękna książeczka! – zawodził Cleom. – Chodź, poczytaj ją nam ładnie, to może ci daru...

Nie dokończył. Ciężkie cielsko Monsieura spadło wprost na niego razem z kratką wentylacyjną, przy wtórze głuchego łomotu. Dzieciarnia wrzasnęła. Cleom jęknął, przewracając się na plecy.

– Ja cię... – zaczął, ale głupi, spocony, wnerwiający grubas chwycił za baśnie w twardej oprawie i walnął go brzegiem tomu prosto w twarz. Głowa dzieciaka grzmotnęła o posadzkę stacji, trysnęło krwią. Ale Monsieur nie przestawał. Tłukł swojego prześladowcę, nie zważając na przerażone krzyki jego uciekającej bandy, na jęki i rzężenie Cleoma, aż wszystko wokół stało się czerwone.

Suka, pomyślał całkiem trzeźwo, gdy – gdzieś na granicy snu – Cleom zmieniał się w rozmazany powidok. Suka!

Szarpnął się do tyłu, zerwał rurki i szydła iniekcyjne AmbuMedu. Zestaw zapiszczał, ale Monsieur już zsuwał się na podłogę kajuty doktora Harpago. Opadł na kolana i zaczął kaszleć, wyciągając z ust kolejny iniektor, tkwiący głęboko w gardle.

Zatłukę cipę. Zatłukę.

Co ona mu zrobiła?!

Wszystko pamiętał doskonale. Swoją propozycję złożoną Pinsleep... i jej nienormalną reakcję. Wszystkie baby lubią się pieprzyć, a tej co odbiło?! Zasrana księżniczka...

AmbuMed zrobił dobrą robotę, ale Monsieura wciąż bolała głowa. Co gorsza, było mu niedobrze. Wstrząs mózgu, jak nic. Raz przeżył już coś takiego – w trakcie kontraktu na krążowniku Zjednoczenia. Dostał tam stabilizatorem ciśnieniowym na mechanice. Też go wtedy połatali, ale i tak myślał, że uporczywy ból rozsadzi mu w końcu czaszkę. Coś wtedy dostał... jakieś blokery. Jones powinien mu je dać, ale go nie było. Plagowy doktorek zostawił pacjenta. Nieładnie, panie doktorze...

Mechanik stanął na nogi. Lekko kręciło mu się w głowie, ale nie na tyle, by nie wykonać kilku kroków. Barek Harpago był, na szczęście, otwarty. O, popijamy sobie, doktorze. I bardzo dobrze. Kilku buteleczek Monsieur kompletnie nie rozpoznawał, więc zdecydował się na już napoczętą. Wyglądała na whisky. Niech będzie. Odkręcił koreczek i dotknął ustami do szyjki tylko po to, by zaraz wypluć trunek.

Ohydztwo. Jeśli po tym uderzeniu straciłem apetyt na alkohol, to urwę tej plagowej Wise jej śliczną, czarnowłosą główkę!

– Dok... doktorze – wychrypiał. Doszedł do mikrołazienki i nacisnął przycisk ciśnieniówki. Z kraniku uleciał kłębek zimnej pary, Monsieur wyregulował więc pokrętłem, zmieniając konsystencję. Woda. Złapał ją chciwie ustami, czując, że działa na gardło niczym kojący balsam. – Doktorze! Jest pan gdzieś tam?!

I po co się drę, pomyślał. Gdzieś musi być łącze interkomu. Plagowy statek! Obejrzałem dokładnie mechanikę i dojścia, ale nie przyszło mi na myśl, żeby sprawdzić kajuty. Gdzie jest to gówno?

Wtedy doszedł go stłumiony krzyk i odgłos, jakby coś się przewracało. Potrząsnął głową, ale wrzask nie ustawał. Dochodził chyba gdzieś z korytarza; drzwi kajuty musiały być niedomknięte.

– Pieprzona Plaga – mruknął, powoli kierując się w stronę wyjścia. Krzyki i łomoty. Co się tam dzieje?

Nie dadzą człowiekowi choćby chwili świętego spokoju.




Pinsleep Wise wiedziała, że nie zdąży. Kiedy Myrton krzyknął, od razu rzuciła się w kierunku korytarza. Nie myślała nawet o swojej broni – skromny laserowy pistolecik wydawał się czymś absurdalnym w zderzeniu z trzymetrową kupą mechaniki. W strzelaniu była całkiem niezła, ale podejrzewała, że musiałaby trafić w twarz. Twarz, którą Strips mógł zasłonić ciałem Erin Hakl.

Trzeba było wystrzelić wcześniej, pomyślała, słysząc, jak cyborg rusza za nią z klekotem mechanicznych przekładni. Podejrzewała, jaki był plan Grunwalda – zapewne miała zmienić kapitana przy Maszynie, żeby Myrton mógł zająć się wysłannikiem z wykorzystaniem znacznie lepszej broni. Cóż, nic z tego, stwierdziła. Nie zdążę nawet pokonać kilkunastu metrów.

Mimo to biegła.

Jak na rozmazanym holofilmie dostrzegła przerażonego, stojącego wciąż w korytarzu doktora Harpago, usiłującego dojść do ładu ze swoim rewolwerem fuzyjnym. Widać było, że drżą mu ręce. Nie mógł wycelować – cyborg pędził i jako ruchomy cel był trudny do trafienia nawet w ograniczonej przestrzeni. Doktor mógł trafić w Erin albo zrobić piękną dziurę we „Wstążce”. Widząc, jak unosi broń, Wise była pewna, że strzeli prosto w konsolę nawigacyjną. Krzyknęła, ale Jones nie zwracał na nią uwagi.

Prawie naciskał już spust, gdy Pin potknęła się i legła jak długa na posadzce korytarza. Koniec, przemknęło jej przez głowę. To koniec. Przez ułamek sekundy ujrzała, jak cały korytarz spowija lód. Wszystko na chwilę znikło: była tylko ona, obezwładniający chłód... i sylwetka kobiety na końcu korytarza.

A potem wszystko zgasło.

Strips zwolnił i zatrzymał się nad Pinsleep, prąc jeszcze do przodu siłą mechanicznej bezwładności. Obróciła się, wyciągając w jego kierunku pistolet, ale cyborg był szybki. Jednym ruchem cybernetycznej ręki wytrącił jej broń z dłoni, która rozbłysła nagle ostrym bólem. Złamał mi coś, zrozumiała i przymknęła oczy od nagłego wizgu towarzyszącego wystrzałowi z rewolweru fuzyjnego.

Kiedy otworzyła powieki, zobaczyła niewielką dziurę w podłodze korytarza tuż obok nogi Stripsa. Cyborg obrócił się i ruszył w stronę Jonesa, który ku przerażeniu Pin wypuścił z rąk rozgrzaną po strzale broń.

Wtedy właśnie na Stripsa skoczył Monsieur.

Mechanik nie miał szans z olbrzymim cielskiem cyborga w otwartym starciu, nie był jednak ułomkiem. Sama jego masa i pęd sprawiły, że Strips zachwiał się i przewrócił na plecy. Huknęło, jakby zamykała się grobowa płyta. Oszołomiony cyborg zarzęził dziwacznym, komputerowym głosem, usiłując zepchnąć z siebie grube cielsko i powstać.

Teraz albo nigdy, zrozumiała Wise. Złapała lewą ręką za leżący na ziemi rewolwer doktora i przyłożyła go Stripsowi do nieruchomej, naciągniętej twarzy. Coś musiało ostrzec mechanika, bo sturlał się z cyborga w momencie, gdy Pin nacisnęła spust.

Siła wystrzału odsadziła jej rękę do tyłu i wytrąciła broń z ręki. Skondensowana fuzja energetyczna zmiotła fizjonomię wysłannika przy akompaniamencie dymu, trzasku i elektrycznych wyładowań. Zaśmierdziało spalenizną. Półmechaniczne cielsko zaczęło rzucać się na posadzce niczym przekłuty szpilką owad. Przez moment wyglądało na to, że cyborg jednak wstanie, choć z głowy pozostało mu niewiele, ale stała już nad nim uwolniona Erin, która dokończyła robotę precyzyjnymi strzałami z podniesionego pistoletu laserowego Pinsleep. Strips znieruchomiał.

Zapadła niespodziewana, martwa cisza.

– Zabiliśmy go – powiedziała wreszcie Hakl. Mechanik zakaszlał.

– I dobrze – oznajmił. – Będzie miał nauczkę na przyszłość.

– Myrton. – Erin dotknęła wszytego w kombinezon mikrofonu kontaktowego. Głos miała spokojny i chyba nie zwróciła nawet uwagi, że nie użyła swojego zwyczajowego „kapitanie”. – Sytuacja jest opanowana. Wysłannik nie żyje.

– Hakl?! – usłyszeli lekko stłumiony głos Grunwalda. – Co się tam dzieje?! Nic się nikomu nie stało?! Odezwij się!

– Wise musi iść do ambulatorium – poinformowała Erin. – To chyba nic poważnego. Monsieur ją... Monsieur nas uratował. – Chrząknęła. – Mamy też piękną dziurę prosto na pokład dolny. Trzeba będzie wstawić dodatkową drabinkę. Albo kibelek dla leniwych.

– Idę do was – zdecydował Myrton. Hakl kiwnęła głową i wyłączyła mikrofon.

– Nie chcę przeszkadzać – usłyszeli nagle głos Huba. – Ale, jak rozumiem, mam wyłączyć odliczanie do autodestrukcji? Bo została jakaś minutka? Hę?

– Wyłącz – wyszeptała Erin. – Wyłącz to wszystko.




Mesa znów była nieposprzątana.

Na początku lotu Erin, jako zastępca kapitana, próbowała ustalić coś w rodzaju dyżurów. Potem machnęła ręką, uznając, że każdy potrafi posprzątać po sobie choć na tyle, by powstawiać naczynia do ciśnieniówki. Czas pokazał, jak bardzo się myliła. Grzewcze systemy Quadro, klocki kompopiekarników, blendery proteinowe, generator fluidu, segmenty chłodnicze czy wreszcie świetny ekspres ciśnieniowy – wszystko wydawało się brudne.

I pokryte szronem.

– Termostaty – oznajmiła Hakl. – Problemy z termostatami. Zapewne po ostrzale. Monsieur obiecał, że się temu przyjrzy.

– Temperatura nie spadła? – zaciekawił się Harpago, siadając za stołem i sięgając po miseczkę z prażonymi orzeszkami. – Nadal mamy powyżej dwudziestu stopni?

– Było mi zimno – powiedziała Erin, także siadając za stołem. – W pewnym momencie. To pewnie jakieś nagłe spadki. Jak Wise?

– Zaraz wyjdzie z ambulatorium. To nic poważnego – uspokoił Jones. – Zwykłe zwichnięcie nadgarstka. Jest już podpięta pod AmbuMed. Przez dwa, trzy dni może mieć nieco sztywną rękę.

– Co pan chce? Programować coś?

– Zupę, jeśli można. Żadnej proteinówki.

– W porządku. Ja też zjem. Nie miałam nic w ustach, odkąd to wszystko się zaczęło. – Hakl podeszła do kuchenki.

Do mesy trafili niespełna godzinę po awanturze, która rozegrała się w stazo-nawigacji. Flota Zero bombardowała ich żądaniami i pytaniami. Kiedy Grunwald powiedział, co się stało, Stripsowie znacznie spuścili z tonu. Wtedy też zaczęły się „ponowne negocjacje”, ciągnięte w zasadzie tylko po to, by dać czas Monsieurowi na przyjrzenie się rozmiarom uszkodzeń i tego, co zostało już naprawione. Nieco oszołomiony mechanik przełknął jakoś fakt, że znajdują się w wypalonym sektorze 32C opanowanym przez sektę Stripsów, z gatlarskim niszczycielem w tle i z Maszyną w ładowni. Wciąż był na etapie przyjęcia na pokład Tartusa Fima i w połowie tłumaczeń Erin machnął ręką, twierdząc, że boli go głowa i woli przyjrzeć się mechanice.

Kiedy przenieśli ciało Stripsa na pokład dolny i wpakowali do luku z Maszyną, Grunwald zaczął wykłócać się z Flotą Zero. Po jakimś czasie oddelegował z SN Hakl i Harpago. Wise znalazła się w gabinecie doktora, ale Myrtonowi potrzebny był na razie tylko tkwiący wciąż w Sercu Hub. Mogli pozwolić sobie na nieco luzu; trwał pat, który Stripsowie gorączkowo próbowali przełamać, na razie bez rezultatu.

– Nie – zaprzeczał Myrton. – Nie zgadzamy się na kolejnego wysłannika. Nie wchodzi to w grę po tym, kiedy ostatni chciał nas zamordować.

– Konieczne jest udostępnienie śluzy. Konieczne jest przyjęcie wysłannika. Konieczne jest...

– Nie. Ustawcie sobie nową plagową symulację, w której wysadzam statek albo idę do Maszyny i rozwalam jej łeb. To koniec słodkiego pitolenia. Byliśmy otwarci na negocjacje. Obdarzyliśmy was zaufaniem. Zawiedliście je. Od teraz działamy na moich warunkach.

– Konieczne jest stwierdzenie, że nie zostały przekazane konieczne informacje do przeprowadzenia skutecznej symulacji sytuacyjnej. Konieczne jest stwierdzenie, że kapitan skokowca „Wstążka” Myrton Grunwald nie przekazał danych dotyczących pochodzenia ładunku. Konieczne jest stwierdzenie, że ładunek mógł zostać wykradziony z przestrzeni księstwa, co zafałszowało obraz symulacyjny. Konieczne jest stwierdzenie, że naprawa została ukończona w osiemdziesięciu sześciu koma sześć procentach. Ładowanie rdzenia zostało ukończone w siedemdziesięciu jeden koma siedem procentach.

– Co wy nie powiecie. Naprawdę? To bardzo miło z waszej strony. I byłoby bardziej miło, gdybyście od razu urwali nam główki, co?

– Konieczne jest zapewnienie, że takie żądanie może zostać spełnione.

– Próbujecie żartować czy po prostu nie rozumiecie ironii? – Myrton przetarł twarz. – To koniec. Odsuwacie się na bezpieczną odległość. Nie chcę tu żadnych fregat naprawczych, żadnych dronów, żadnych Stripsów! Czekacie, aż sam sprawdzę statek. Jeśli będę zadowolony, lecimy do boi lokacyjnej Testera.

– Konieczne jest dodatkowe wyjaśnienie.

– Proszę was bardzo. Skaczemy razem do kolejnego sektora. Lecimy do gromady NGC 1624, obok Przedpokoju Kurtyzany. Tuż przed dziurą głębinową wypuszczam wam ładunek w przestrzeń, a wy przekazujecie mi resztę jedów. Potem wlatuję w dziurę. Takie są moje nienegocjowalne warunki. Módlcie się więc, żeby działał nasz plagowy napęd głębinowy, bo jak coś spieprzyliście, to nie zobaczycie już swojej ukochanej Maszyny. Bez odbioru.

– Konieczne jest... – zaczął krążownik, ale Grunwald zakończył połączenie.

– Hub – rzucił do interkomu – idę do mesy. Przejmujesz zdalnie SN, monitoruj sytuację. Przynieść ci coś?

– Kawy. I fluidu.

– W porządku. Zastanów się, co możesz przekazać wykastrowanej SI, bo w końcu padniesz. Jeden trup na pokładzie nam wystarczy.

– Jasne, szefie.

– Świetnie. – Myrton wyszedł ze stazo-nawigacji i skierował się w stronę mesy. Będąc w połowie drogi, zrozumiał nagle pewien drobiazg, mało istotny, ale zaskakujący.

Nie miał się kiedy napić po skoku na Tester. I chyba nie czuł ochoty.




W głowie Pinsleep Wise panował kompletny zamęt.

Nie chodziło tylko o Monsieura i fakt, że mechanik najpierw próbował ją zgwałcić, a potem uratował jej życie. Nie chodziło o to, że dosłownie przed godziną omal nie została zabita przez cyborga, ani o to, że odstrzeliła mu głowę. Nie miało znaczenia nawet to, że w luku magazynowym spoczywało coś, co omal nie pozbawiło jej zmysłów.

Na powierzchni jej lęku przebijała się tylko jedna myśl: myśl o tym, że ujrzała coś poza lodem, coś, co postawiło na głowie jej wcześniejsze domysły. Przebiła się przez chłód... by zobaczyć kogoś zupełnie innego niż ten, kogo się spodziewała.

Kobietę.

O ile była to kobieta.

Tak czy owak, wszystko sprowadzało się do jednego. Oszalała czy nie? Czy naprawdę czuła ten plagowy chłód? Czy „Wstążka” naprawdę była... No właśnie. Jaka? Nawiedzona?

Na początku myślałam, że ze statkiem coś jest nie tak, przypomniała sobie. Od razu, kiedy Myrton pokazał nam skokowiec. Potem obawy zaczęły znajdować swoje potwierdzenie. Dziwne odgłosy, narastające zimno, wizje w kącie oka.

Myślałam, że to on. Byłam prawie pewna, że wrócił i pogrywa sobie ze mną. Sam ciągle mówił o moim „chłodzie” i izolacji. W końcu więc uznał, że potraktowanie mnie zimnem będzie zabawne. Uparł się, by mnie dręczyć.

Wszystko zmieniło się, kiedy jego słowa się sprawdziły. „Coś z czasów Wojny Maszynowej” i tak dalej. Musiałam się upewnić. I upewniłam się. Czy to zatem on?

Miała dość. Musiała wiedzieć. Poznać prawdę, jakakolwiek by ona była.

AmbuMed wyliczał, leczył i terkotał. Statek szumiał jednostajnym westchnieniem rdzenia. Zmieszana, cicha kakofonia odgłosów skokowca: stłumione głosy, kroki, otwierane drzwi i pikotanie mechanizmów były niczym bicie serca. A pierwszy astrolokator „Wstążki”, Pinsleep Wise, zaczęła się lekko kiwać: w tył i w przód.




Hub Tansky był solidnie zmęczony.

W odróżnieniu od pozostałych członków załogi musiał stale siedzieć na swoim stanowisku. Nie przeszkadzało mu napięcie związane z ciągłym kontrolowaniem statusów, przejęciem na siebie części nawigacji czy pilnowaniem autodestrukcji, gorzej było z powtarzającą się ingerencją niezbieżności. Sprawa zaabsorbowała go na tyle, że zapomniał nawet o imprincie.

Sytuacja na „Wstążce” i zagrożenie związane ze Stripsem miały dla niego charakter wirtualny. Owszem, słyszał i widział, co się wyprawia, ale dopóki nikt nie naruszał Serca, wszystko odbierał jak holo czy płaskofilm ze Strumienia. Pod palcem miał, bądź co bądź, rozwiązanie wszystkich problemów. Jak część komputerowców, żyjących tylko połowicznie w realnym świecie, miał dość filozoficzny stosunek do śmierci. Wierzył, że nigdy nie umrze, i nie utożsamiał własnego odejścia z czymś tak niesprecyzowanym jak wybuch. Nie było go w końcu tutaj. „Tu” – trwało tylko jego chude ciało w pocerowanym kombinezonie, jeszcze jeden hardware do obsługi sprzętu. Umysł znajdował się gdzie indziej. Komputery były życiem. Śmierć była iluzją.

A teraz coś zawirusowało mu życie.

Wykryto ingerencję niezbieżności.

Niech cię Plaga, mamrotał w myślach, usiłując zrozumieć cokolwiek z tego wszystkiego. Pytania o to, kto mógł zhakować i ustawić kontrakt – i przede wszystkim po co – nie dawały mu spokoju. To, że nie zrobiła tego Kontrola Zjednoczenia, z którą miał pewne... zaszłości, wiedział na pewno. Zjawisko było zbyt zaawansowane, ingerencja zbyt złożona, a w dodatku nie tyczyła się tylko jego.

Każda próba zbyt głębokiej analizy problemu powodowała restart. Tansky był już zmęczony restartami. Po każdym musiał ręcznie ustawiać autodestrukcję. Gdzieś w czaszce krążyła mu jeszcze myśl: co będzie, jeśli wirus, czy cokolwiek to jest, po ponownym uruchomieniu systemu sam postanowi nas wysadzić?

Dobrze. Chwileczkę. Kiedy zawsze następuje restart? Wtedy, gdy pytam system o zakres „ingerencji niezbieżności”. W przypadku innych pytań odpowiedzi są lakoniczne lub pojawia się komunikat o braku danych. Dlaczego?

Pomyślmy.

Komputer czy nawet genokomputer nie bawi się w filozoficzne rozważania. Dla niego pojęcie „zakres” oznacza tylko stopień ingerencji w kontrakt.

Hub cofnął się od klawiatury i zapalił neopeta.

Załóżmy, że „zakres” tyczy się prostego wirusa wprowadzonego przez kogoś do wyników doktora Harpago. Mamy tu do czynienia z prostą akcją i reakcją – zakres jest ograniczony do zafałszowania kontraktu i jako taki jest działaniem prostym, stosunkowo łatwym do wykrycia. Jeśli jednak zakres jest szerszy i wychodzi poza kontrakt, sprawa jest trudniejsza. Możemy mieć do czynienia z zainfekowaniem całego systemu. Jeśli zaś zakres ingerencji niezbieżności jest tak szeroki, to automatycznie próba dotarcia do jego źródła staje się niewykonalna, chyba że dokona się kasacji systemu statku, który został zainfekowany.

Rozwiązanie godne wirtuoza, pomyślał z zadowoleniem Hub. Już wiedział, że gdzieś tam ukrył się godny przeciwnik.

Drugi pająk.

Ciekawe. Działanie planowane czy megalomania? Po Plagę kontrakt został sfałszowany? Tansky wciąż nie rozumiał, dlaczego tak się stało.

Serce zabuczało nagle, wypluwając holo z konsoli. Monitory przykryła nakładka obrazująca fragment systemu. Hub rozgonił mgłę dymu, z zaskoczeniem spojrzał na sygnalizatory, mrugające plamki i wyliczenia.

Echa głębinowe, zrozumiał i wypluł nikotynowca. Jedno niedaleko gatlarskiego krążownika. Dwa kolejne na granicy systemu, przy bojach lokacyjnych. Trzy w głębi Testera, ale wystarczająco blisko, by przelecieć bezpiecznymi korytarzami do naszego oka cyklonu.

Nie, to nie echa, zrozumiał nagle. Może i były echami, ale przed pikosekundą. To otwarcia Głębi!

Oż, do Plagi jasnej...

– Tu Hub – powiedział do interkomu. – Droga załogo: zidentyfikowałem kilka wyjść z Głębi. Jedno blisko tego gatlarskiego niszczyciela. Dwa przy bojach lokacyjnych, trzy w głębi sektora. Zakładam, że mamy kilka minut, zanim zostaną wskrzeszeni. Rozpoczynam analizę. Bez odbioru.

Usłużna SI „Wstążki” ustawiła mu trzy bezpieczne minuty w rogach monitorów. Białe cyferki, obrazujące setne sekundy, migały, a Tansky zaczął gorączkowo szukać kolejnej pałeczki z neonikotyną.




– Kim są?

– Te trzy w głębi sektora to okręty Stripsów – poinformował Tansky z Serca. – Na to przynajmniej wyglądają. Dwa przy bojach... Pierwszy to niszczyciel, ta cała „Niania”. Najwidoczniej jednak polecieli za nami. Tuż obok nich jest jakiś krążownik. Chyba w towarzystwie czegoś mniejszego. To było trudniejsze do wykrycia, echo głębinowe krążownika nieco przykryło echo tej jednostki. Fregata? Tak czy owak, obstawiam Zjednoczenie.

Myrton przetarł twarz i oparł się dłońmi o konsolę nawigacyjną w SN. Reszta obecnej w stazo-nawigacji załogi milczała. Monsieur stał w tle z założonymi na brzuchu rękami. Siedząca w fotelu pierwszego pilota Erin Hakl słuchała jednym uchem, raz jeszcze analizując dane skokowe dostarczone przez siedzącą w AmbuMedzie Wise. Jedyną osobą, która kręciła się nerwowo po całej SN, był doktor Harpago.

– Te okręty Stripsów... – chrząknął Grunwald. – Jakie mają tonaże?

– Trudno powiedzieć, ale obstawiam jeszcze jeden krążownik i chyba dwa niszczyciele. Zapewne stacjonowali w pobliżu 32C i przybyli od razu, kiedy „Jehannam” przekazał im, co się dzieje. Inaczej nie przylecieliby tak prędko.

– Dlaczego milczą?! – nie wytrzymał Harpago. – Zwykle aż rwą się do mówienia, sygnalizowania i grożenia!

– Może nie mają nic do powiedzenia, doktorku – wtrącił Monsieur.

– Albo nie muszą – rzucił Tansky. – Demonstracja siły jest o wiele bardziej wymowna.

– Dobrze – mruknął Myrton, z trudem powstrzymując się od ponownego przetarcia twarzy. – Dobrze. Robimy tak. Nie interesują nas na razie niszczyciele czy krążownik z fregatą przy bojach lokacyjnych. Tym będziemy martwić się później. I tak póki co nie wiedzą, jak przybyć bezpiecznie do naszego fragmentu sektora. Są na to za duże, mają gorszą zwrotność. Może tu przetrwać skokowiec, o ile ma szczęście. Mogą tu przetrwać znające świetnie teren jednostki Floty Zero. Dla każdego innego statku bez znajomości map to szaleństwo. Dlatego tam siedzą i obserwują. Dodatkowo jeśli ten krążownik naprawdę należy do Zjednoczenia, to zaraz odpadnie nam przynajmniej jeden problem, czyli „Płomień”, który widać też usiadł nam na ogonie. Hakl, skoczymy?

– Wise mówiła, że to bardzo ryzykowne, kapitanie. Teoretycznie możemy skoczyć do Przedpokoju Kurtyzany, ale nie ma gwarancji zminimalizowania błędu lokacyjnego.

– Dobrze. Doktorze, niech pan idzie po Wise. Ma wesprzeć Erin przy wyliczeniach. Monsieur, sytuacja.

– Można lecieć. – Mechanik wzruszył ramionami. – Dotrzymali słowa. Brakuje dopieszczenia, ale jest dobrze. Działa nam cała broń. Choć bez przeglądu się nie obejdzie. Rdzeń też w porządku, choć musi się jeszcze doładować.

– Hub, systemy?

– Stale sprawdzam. Na razie wszystko gra.

– Świetnie. Staraj się monitorować wiązki transmisyjne. Pewnie nie doczepimy się do kodowanych przekazów między jednostkami Zjednoczenia, ale sporo może nam dać ich wymiana zdań z „Płomieniem”. Ja porozmawiam ze Stripsami. Hakl, łącz mnie z „Jehannam”.

– Tak jest. – Pierwsza pilot wpisała polecenia i przez SN przeleciał charakterystyczny odgłos nawiązywanego połączenia. Myrton odkaszlnął.

– Kapitan Myrton Grunwald do krążownika „Jehannam” Floty Zero – powiedział. – Zaobserwowaliśmy wyjścia z Głębi. Skan dowodzi, że to wasze statki. Czekam na wyjaśnienia.

– Cisza – oznajmiła po chwili Hakl. – Nie odpowiadają.

– Kapitan Myrton Grunwald do krążownika „Jehannam” Floty Zero – powtórzył Myrton. – Zaobserwowaliśmy wyjścia z Głębi. Ponawiam prośbę o wyjaśnienie. Jest konieczne – podkreślił ulubione słowo Stripsów – by wątpliwości w kwestii owych przybyć zostały natychmiast rozwiane. O ile chcecie sfinalizować nasz interes.

Cisza.

– Tu kapitan Myrton Grunwald. Odezwijcie się albo potraktuję wasze milczenie jako...

– Tu krążownik „Jehannam” Floty Zero – przerwał mu tubalny głos Stripsa. – Wyjaśnienie manewrów Floty Zero w podległym jej systemie nie jest konieczne. Konieczne jest satysfakcjonujące zakończenie stosunku handlowego. Konieczne jest potwierdzenie, iż manewry systemowe i pozasystemowe nie stanowią części negocjacji w sprawie ładunku. Konieczne jest potwierdzenie, że wątpliwości zostały rozwiane.

– Kłamią – mruknął Monsieur. – Słyszałem co nieco o Stripsach. Swoje łgarstwa nazywają symulacją.

– Tu kapitan Myrton Grunwald – odezwał się Myrton, a na jego twarz po raz pierwszy od dawna wyciekło coś na kształt słabego uśmiechu. – Wyjaśnienia dotyczące manewrów Floty Zero uznam za satysfakcjonujące pod warunkiem, że zostaną one wykorzystane w ramach bezpiecznej eskorty skokowca „Wstążka” do boi lokacyjnych i systemu NGC 1624. Jak rozumiem, w przypadku ataku na mój statek ze strony jednostek Zjednoczenia i Gatlarku mogę liczyć na ochronę ze strony prawdomównych i wywiązujących się z umów Stripsów. Nikt przecież nie chce, by coś stało się naszemu cennemu ładunkowi, nieprawdaż? Bez odbioru.

– Te przybycia nie były przypadkowe – mruknęła Hakl.

– Mam wrażenie, że to już nie nasz problem – zauważył Myrton. – Sekta nie zamierza wypuścić Maszyny z rąk, to pewne. Dokonali tych swoich „symulacji” i widać wyszło im, że cztery okręty Stripsów przeciwko dwóm niszczycielom to znacznie lepiej niż jeden. Kiedy jednak się pojawili, w tym samym momencie doszedł jeszcze krążownik Zjednoczenia. Pewnie klepią się po mechanicznych pleckach w nagrodę za przezorność.

– Co teraz, kapitanie?

– Czekamy. Dość już niespodzianek na dzisiaj. – Grunwald usiadł w fotelu kapitańskim. – A ten, kto pragnie otrzymać cenne punkty, przyniesie teraz kapitanowi kawę. Kto tam jest na nogach?

Monsieur parsknął, ale zanim zdążył odpowiedzieć, do stazo-nawigacji wbiegł Harpago. Doktor wyglądał na przestraszonego.

– Wise! – krzyknął. – Nie ma jej w moim gabinecie ani w jej kajucie... Nie mogę... nie mogę jej znaleźć...

Myrton odwrócił się w jego stronę i powoli, nie zdając sobie sprawy z odruchu, przejechał dłonią po twarzy.




Pinsleep wiedziała, co musi zrobić.

Szła przed siebie powoli, nie śpiesząc się, nareszcie spokojna i świadoma. Pod jej butami chrzęściły niewielkie nitki szronu. Słyszała je tak, jak słyszy się bicie własnego serca.

Ładownia będzie otwarta. Wiedziała to jakimś zmysłem, wiedza o zdjęciu blokady tkwiła w jej umyśle niczym klin. Tak przecież musiało być. Była o tym przekonana. Po całym zamieszaniu z atakiem Stripsa i Monsieurem Grunwald prawie na pewno nie założył blokady. Miał za dużo na głowie.

„Nic nie rozumiesz, Wise. Ale zrozumiesz. Kiedy zobaczysz. Z czasów Wojny Maszynowej”.

„Wszyscy zginą, Wise. Wszystko się rozsypie jak domek z kart. Wypalona Galaktyka. Wojna. Wszystko, w co kiedykolwiek wierzyłaś”.

„To ja jestem Plagą”.

Drzwi do luków magazynowych były zamknięte, ale nie nałożono na nie blokady. Pin otworzyła je bez większych trudności i wstąpiła w ciemność. Sensory wychwyciły jej obecność i ładownia zaczęła mrugać zapalającymi się z wolna światłami.

Leżał tam. Niedaleko trupa cyborga... w otwartym... sarkofagu, mechanicznej trumnie. Piękny jak zawsze. Jared. Jej Książę.

Pinsleep Wise uklękła przy Maszynie i spojrzała na jej przykrytą folią twarz z zamkniętymi oczami. Powoli, niepewna, co robi, sięgnęła palcami i złapała za brzeg zabezpieczenia. Folia odkleiła się z cichym mlaśnięciem.To był on.

„Znikniesz?”

„Tak. Oczywiście, o ile mnie pocałujesz. Nie ma nic za darmo”.

Pin uniosła rękę w stronę Maszyny, ale opuściła ją z powrotem. Serce biło jej tak mocno, że ledwo mogła oddychać.

„Pocałuj mnie. Nieprędko się zobaczymy. Pocałuj mnie i powiedz to, co zawsze chciałaś powiedzieć”.

– Nie – powiedziała Wise. – Nie powiem.

A potem, nie myśląc już o niczym, pocałowała swojego Księcia.





Izolacja chorych na chorobę pogłębinową jest konieczna w osiemdziesięciu sześciu procentach przypadków. Z niewyjaśnionych przyczyn defragmentacja neuronowa powoduje u nich nie tylko zaburzenia świadomości, ale i zachowania destruktywne. Głęboki skan mózgu wykazuje zmiany nawet na poziomie mikrotubuli i silne zakłócenia informacji sensorycznej. Z niewyjaśnionych przyczyn duża część chorych wykazywała objawy psychoaktywne i stawała się niebezpieczna dla otoczenia. Zaledwie czternaście procent z nich popadało w śpiączkę czy średniowieczny stupor, nie reagując na jakiekolwiek próby stymulacji.


Klasyfikacja chorób, almanach lekarskiego korpusu Klanu Naukowego, fragment wstępu do części poświęconej chorobie pogłębinowej





Daj spokój, Myrton – uśmiechnęła się Emma Nemo. – Wyłącz to, do Plagi ciężkiej, bo wsadzę ci tę holokamerkę w Wypalenie, co?

– Już wyłączyłem! – Machnął ręką i schował urządzenie. – Może sekunda się nagrała...

– Pokaż – zachichotała, przewracając go na łóżko. – Co ty tam... czekaj!

– Zostaw! – zaprotestował, ale Emma złapała za gadżet i nacisnęła przycisk. Niewielki holoobiektyw zaszemrał i wypluł jej sylwetkę.

– Daj spokój, Myrton – uśmiechnęło się holo i zgasło istotnie tak szybko, jak zapowiedział.

– Masz szczęście – ogłosiła pierwsza pilot „Smoczycy”. – Oczywiście to wykasujesz.

– Oczywiście, że nie.

– Wykasujesz!

– Zaraz ciebie wykasuję... – zapowiedział, przewracając ją na plecy. Jej czarne, przycięte na pazia włosy rozsypały się na poduszce. Kamera upadła na podłogę i raz jeszcze dobiegło do nich ciche: „Daj spokój, Myrton”.

– Mam dać spokój? – zapytał, łapiąc za suwak jej kombinezonu i rozsuwając go z cichym chrzęstem odpinanych klamerek. – Na pewno?

– Nie... – wyszeptała. – Ktoś wejdzie...

– Nikt nie wejdzie do kajuty kapitańskiej bez pozwolenia kapitana – wyszeptał i nachylił się, dotykając ustami uwolnionej z kombinezonu piersi. Emma jęknęła. – A kapitan – podjął Grunwald – jest teraz bardzo, ale to bardzo zajęty.

– Myrt...

– Cicho – powiedział, rozsunął jej cały kombinezon i pośpiesznie ściągnął swój. – Bo usłyszą...




– Ramię Łabędzia – poinformował astrolokator „Smoczycy”, gruby Zed Dell, pomiędzy jedną a drugą pożeraną chrupką. – Ramię Zewnętrzne, najbliżej Granicy Galaktycznej. Jak dobrze pójdzie, może zobaczymy Promień. Chciałabyś, Tiffy?

– Obżerasz się, Zed – odpowiedziała mu siostra z Serca. – Pryszcze ci znowu wyjdą.

– I co? Będę miał układy słoneczne na mordzie – zachichotał.

– Raczej asteroidy – zauważyła. Przez interkom zamontowany na konsoli nawigacyjnej Zed usłyszał jej westchnienie zmieszane z klekotaniem klawiatury. – Nudzę się. Kiedy stąd wylecimy? Ta pustka mnie dobija.

– Wybacz, ale tak jest między Ramionami. – Zed przegryzł kolejną chrupkę. – I tak nie jest tak dołująco jak na Granicy Galaktycznej. Masz tu chociaż nieco pyłu.

– Pyłu?

– Pyłu międzygwiazdowego. Powstałego przez kondensację w gazie międzygwiazdowym, gdzie jądrami kondensacji są wieloatomowe cząsteczki gazu. Będziemy lecieć przez sporo materii pyłowej, ale pola magnetyczne ochronią nas bez większych problemów. Pyłu jest sto razy mniej niż materii gazowej.

– Fascynujące.

– Wyczuwam ironię.

– „Materia gazowa”. Od razu przeleciał mnie dreszcz.

– I powinien. – Zed potrząsnął torebką w kierunku interkomu. – Wiesz, że w przestrzeni międzygwiezdnej jest formaldehyd, hydrocyjanid czy cyjanoetylen? To zupa, z której tworzą się cukry, pirymidyny i puryny, a z nich, kochana, lepi się DNA. Życie jest wszędzie, nawet między Ramionami. Chociaż sporo tego zostało wypalone.

– Dobra, mam dość – westchnęła Tiffy. – Kolejny wykład Pana Świra. Galaktyka i sralaktyka. Cukry i śmukry.

– Bez obaw, zaraz nie będziesz musiała myśleć – prychnął jej brat. – Niedługo zapadniesz w błogą nieświadomość stazy. Pomiędzy Ramionami trzeba wykonać całą serię skoków. A jeśli się nudzisz już teraz, zawsze możesz zrobić to, co Harpago.

– On nie musi siedzieć i nadzorować systemów. Nikt go nie wskrzesi z wygaszacza, chyba że dostaniesz rozwolnienia po tym świństwie, co je podżerasz. Jak już masz ględzić, to lepiej powiedz, czy daleko jeszcze do Ramienia Łabędzia?

– Jeden skok, chociaż długi. Prawie piętnaście lat świetlnych, ale i tak jest dobrze. – Zed zamlaskał i wypluł jedną ze stwardniałych chrupek na konsolę. – Jesteśmy w tranzycie. Powinnaś się cieszyć, że sporą część drogi pokonaliśmy Iskrą Węgielnicy. Inaczej szybko byśmy spuchli, nawet korzystając ze stacji łącznikowych z ładownicami rdzenia. Głupie tysiąc lat świetlnych to przecież sześćdziesiąt sześć koma sześć skoku. Tu byłoby więcej.

– Iskrą Węgielnicy? Tą dziurą głębinową? Mówiłeś, że Węgielnica to inna nazwa Ramienia Łabędzia...

Teraz Zed westchnął, teatralnie zerkając w górę.

– Ramię Węgielnicy, Ramię Łabędzia czy Ramię Zewnętrzne to to samo. Piętnaście i pół tysiąca parseków łuku, ciągnącego się prawie od samego Jądra i wyłażącego najdalej na zewnątrz Wypalonej Galaktyki. Nie myl pojęć. Iskra Węgielnicy to dziura głębinowa, znajdująca się pomiędzy Ramionami Łabędzia i Perseusza, ale nie łącząca ich tak jak Przedpokój Kurtyzany czy Tunel Kahtarmów. Na Tych, Którzy Odeszli, Tiffy... powinnaś to wiedzieć.

– Ty jesteś astrolokatorem, nie ja, Panie Świrze. Spróbuj napisać program do eliminacji pryszczy, to pogadamy.

– Ha. Ha. Ha.

– No dobra. To co tam jest? – spytała po chwili Tiffy.

– Gdzie?

– Tam. W Ramieniu Zewnętrznym. W tej części, która już prawie wychodzi poza Wypaloną Galaktykę.

– To samo, co w zewnętrznej części Ramienia Krzyża czy resztkach Ramienia Strzelca. Albo we fragmentach Dalekiego Ramienia Trzech Kiloparseków.

– A nie możesz odpowiedzieć na pytanie jak człowiek?

– Mogę. Są tam Systemy Zewnętrzne, czyli Księstwa Graniczne. Część nieruszona nawet w czasie Wojny Maszynowej. Wtedy większość akcji rozegrała się w Systemach Wewnętrznych i bliżej samego Jądra. Słyszałaś o wypaleniu Układu Słonecznego w Ramieniu Oriona? Piętnaście plagowych lat świetlnych średnicy z kolebką ludzkości w centrum. Wszystko załatwione Bronią. Najsilniejsze znane Spustoszenie, dokonane „na raz” przez Maszyny.

– Co ty nie powiesz.

– Zakazana przestrzeń, Tiffy. Statki tam wlatują i już nie wracają. Nieźle, co?

– Taaa. I jak tam jest, w tych księstwach?

– Ciekawie. – Zed wzruszył ramionami. – Można by polądować. Większość z tych planet wygląda tak, jak za czasów Ery Imperialnej. Sporo przestawiło się na rolnictwo czy handel artefaktowy, ale TransLinią przylatuje tam dużo turystów, uczonych z Klanu i poszukiwaczy kseno. Wiesz: opuszczone miasta, zarośnięte aglomeracje, ruiny, zamki i takie tam.

– Byłem tam – niespodziewanie wtrącił się wyłażący właśnie ze zbrojeniówki Carvac Holt. Odziany w ulubiony czarny kombinezon sprzęgowy zbrojeniowiec przygładził ręką swoje ułożone, gładkie włosy. Uśmiechnął się cienkimi wargami, ale przez ciemne gogle nie widzieli, czy uśmiecha się naprawdę. – Z drugiej strony Wypalonej. W Obrębie Państwa, w Ramieniu Krzyża. W Łabędziu jest jeszcze sporo systemów. W Krzyżu została naprawdę garstka i większość z ludźmi po genotransformacji. Żeby przeżyć bez niej na tych planetach, musisz łazić cały czas w bańce tlenowej nałożonej na głowę.

– Ta, byłeś – skrzywił się Zed. – Przeleciałeś cały dysk Wypalonej Galaktyki z jego stu dwudziestoma tysiącami lat świetlnych średnicy. Na magicznym hodokoniu pierdzącym tęczą.

– Pochodzę stamtąd – nie speszył się Carvac. – Z wewnętrznej części Krzyża.

– Wiedziałam, że jesteś genotransformowany! – pisnęła Tiffy. Holt znowu się uśmiechnął.

– Nie jestem – zaprzeczył. – Ale był czas, że chciałbym. Przez kilka błękitnych lat siedziałem na Żelazie. Układ więzienno-wydobywczy. Kopalnie plastali i karboksenu. Duchota, dnie w odcieniach zepsutej żółci. I pyły... niszczące wzrok.

– Za co? – zaciekawił się Zed. Carvac uśmiechął się po raz trzeci i tym razem uśmiech wyglądał paskudnie.

– Za zadawanie głupich pytań. To w Zjednoczeniu wystarczy, a już na pewno w Państwie. Nie powinieneś zajmować się astrolokacją, chłopcze?

– Ale plagowy dupek – wybuchł Zed, kiedy Holt wyszedł z SN. – „Nie powinieneś zajmować się astrolokacją”. A sam co robi? Siedzi tylko na tyłku w zbrojeniówce...!

– Nie przesadzaj – rzuciła kąśliwie Tiffy. – Zapomniałeś, jak strzela?

– Przez większość czasu pierdzi w stołek – mruknął Zed. – Chciałbym zobaczyć, co zrobi, kiedy będzie naprawdę gorąco.

Skrzywił się, wpakował sobie do ust kolejnego chrupka. Nie mógł wiedzieć, że jego życzenie zostanie wkrótce spełnione.




– Myrt... och tak, Myrt...

– Tak...

– Myrt, proszę... och... Myrt... kocham cię...




– Zero – poinformowała druga mechanik Luta Post. – Zero, zero... i zero.

– Sprawdź czujnikowym – polecił jej pierwszy mechanik Mirm Zigrist. Przypominający krasnoluda z bajek PEI staruszek sięgnął do leżącej na posadzce pokładu dolnego torby i wyciągnął właściwy klucz. – Samo sprawdzenie energostatów nie wystarczy. Pompowanie energii przez rdzeń musi być stałe, bo wytworzą ci się zbitki energetyczne. A jak już masz taką zbitę, malutka, to albo wyłączysz część mechaniki, albo będziesz musiała ją rozładowywać transformatorem, a to znacznie trudniejsze.

– Dobra – zgodziła się Luta. Dziewczyna dmuchnęła na opadający jej na twarz kasztanowy lok i przetarła spoconą twarz. Na pokładzie dolnym „Smoczycy” było dość gorąco: rdzeń emitował ciepło wyłażące poza blokady termiczne. Za dużo skoków w zbyt krótkim odstępie czasu, tłumaczył Zigrist.

– Zero, zero i... zero piętnaście – poprawiła się Post. – Na Tych, Którzy Odeszli, zobacz, Mirm! Cała piętnastka! Gdzie to plagostwo wlazło?

– A widzisz – skwitował Zigrist. Luta spojrzała na niego, odkładając klucz czujnikowy. Usiadła na podłodze.

– Mirm, mógłbyś jeszcze zostać – powiedziała. – Choć trochę. „Smoczyca” jest skomplikowana jak Plaga. Nie dam sobie rady.

– Dasz, dasz. Myrton nie potrzebuje dwóch mechaników, malutka. – Staruszek się uśmiechnął. Dostrzegła to nawet pomimo jego siwej, długiej brody. Mechanik kucnął, żeby móc popatrzeć jej prosto w oczy. – A ty jesteś zdolna, wierz mi.

– Zdolna. Jasne. Szczególnie jak przekierowuję powietrze z kibli do mesy.

– Każdy popełnia błędy. A ja już jestem za stary, żeby telepać się po kosmosie. Swoje zrobiłem. Niedaleko sektora, do którego lecimy, jest taki bajkowy, sielankowy system. Nazywa się Gatlark. Kupuję tam dom, niedaleko jeziora. Odwiedzisz mnie kiedyś, to przygotuję ci to, co z niego wyłowię.

– Zigrist...

– No nie, malutka! Chcesz mi tu płakać?! Ani mi się waż! – Mirm wyciągnął rękę i zabrał z policzka dziewczyny zabłąkaną łzę. – Uśmiech, no, już! – Luta smarknęła donośnie i spróbowała się uśmiechnąć. – Grunwald potrzebuje kogoś młodszego – podjął mechanik. – Latałem z nim ostatnie osiem błękitnych lat, a już na początku czułem się staro. Jestem zmęczony. A skoro to ja cię wybrałem, to jesteś najlepsza. I lepiej szybko w to uwierz, dobrze?

– Dobrze... Mirm.

– No. – Zigrist wstał z trudem, przetarł obolałe kolana. – To chodź, malutka. Rozładujemy tę piętnastkę, bo jesteśmy kim?

– Mechanikami.

– A jakimi?

– Z jajami. – Smarknęła nosem, sięgnęła po klucz.

Mirm zachichotał.

– No właśnie.




SI „Smoczycy” zareagowała z opóźnieniem, niemal w tym samym czasie co Tiffy Dell tkwiąca w Sercu. Znajdowali się około jednej dziesiątej minuty świetlnej od ostatniej boi lokacyjnej, czyli niecałe dwa miliony kilometrów od celu, gdy instrumenty skokowca zaobserwowały pojawienie się echa głębinowego – na tyle krótkiego, że od razu przemieniło się w otwarcie Głębi. Rozdarcie zabłysło błękitem i rozedrganiem wymiarów, wypluwając statek wielkości fregaty, który niemal natychmiast skręcił, rezygnując z prędkości ofiarowanej mu przez ślizg pogłębinowy. Wykastrowana SI nowej jednostki przerzuciła energię z rdzenia do pól magnetycznych i jak łatwo się było domyślić, zapewne rozpoczęła wskrzeszanie załogi.

– Tu Dell – powiedziała Tiffy. – Mamy niespodziewane wyjście z Głębi. Jakiś dziwny statek... chyba fregata, SI zbiera dane. Hamują. Uwaga, powtarzam: mamy niespodziewane wyjście z Głębi.

– Plaga! – syknął Myrton, wyzwalając się z objęć Emmy. Pierwsza pilot zaklęła również i sięgnęła po kombinezon. – Szybko! – Grunwald zaczął się ubierać, łapiąc na oślep wszyty w kombinezon mikrofon. – Tiffy! – krzyknął, szamocąc się z ubraniem. – Ile do boi? Możesz przyśpieszyć?

– Jedna dziesiąta. Niedługo będziemy.

– Ustawiaj licznik z opóźnionym startem na półtorej minuty! Masz go mieć na wsadzie, pod palcem!

– Półtorej...? Ale to granica stazowa!

– Zdążymy... Przy okazji wywołuj statek, zapewniaj o naszych pokojowych zamiarach, przelocie handlowym i...

– To „Karmazyn”! Na Tych, Którzy... To „Karmazyn”! – krzyknęła nagle Tiffy, a Myrton nie odpowiedział. Razem z Emmą biegł już korytarzem w kierunku stazo-nawigacji.

Niemal zderzyli się z Carvakiem, który pędził do drabinki prowadzącej do zbrojeniówki.

– „Karmazyn”? – spytał Holt, ale nie wyglądało, żeby potrzebował potwierdzenia. Minął ich i złapał za drabinkę. – Pieprzony „Karmazyn” – mruknął do siebie, znikając w zbrojeniówce.

Grunwald dobiegł do konsoli nawigacyjnej i usiadł w fotelu kapitańskim. Tuż obok, w fotelu pierwszego pilota, usiadła zdyszana Emma Nemo. Zed chrząknął, upuszczając paczkę chrupek – pierwsza pilot nie do końca zapięła swój kombinezon.

– Zed, astrolokacja – rzucił Myrton. – Możemy skoczyć już teraz?

– Nie proponuję – wychrypiał Dell. – Będzie spore przekłamanie lokacyjne albo zmienimy się w Widmo.

– Nemo, spróbuj pełny ciąg. Natychmiast.

– Tak jest.

– „Karmazyn” ma falownik – dobiegł ich głos Carvaca. – Przystopuje nas i może zablokować skok głębinowy.

– Tego nie wiemy – powiedział Grunwald. Falowniki były zaawansowaną wersją montowanych powszechnie ściągaczy. Potrafiły przyciągnąć do siebie statek i tym samym przyblokować jego ucieczkę, a poprzez wpływ na funkcję antygrawitonów zakłócały pracę napędu głębinowego. Nieczęsto montowano je na jednostkach wojskowych: pożerały tyle energii, że po zablokowaniu wrogiego statku rzadko kiedy starczało jej jeszcze na strzał. Floty korzystały raczej z falowców, jak nazywano nieuzbrojone, bezzałogowe okręty blokujące, składające się w zasadzie jedynie z napędu głębinowego, słabych pól magnetycznych, automatycznej nawigacji i falownika.

– Wiemy – zaprzeczył Holt. – „Karmazyn” na pewno go ma. Podobno leci na jakimś zmodyfikowanym rdzeniu. Jedyny taki statek w Wypalonej Galaktyce. Anna chwaliła się, że kupiła technologię u Stripsów i zamontowała falownik.

– Stripsowie nie sprzedają technologii – wtrąciła Emma.

– Sprzedają, jeśli zaproponujesz im za to ludzi – odparował Carvac. – Do zbawienia technologicznego.

– Ona nie... – wyszeptała pierwsza pilot. Dobiegł ich sztuczny, kwaśny chichot Holta.

– Ależ tak.

– Słuchajcie, mamy prawie zero koma sześć c. Próbuję przekierować energię na ciąg – odezwała się Dell. W ciszy, która zapadła, usłyszeli dobiegające z głośnika klekotanie klawiatury. – Mirm, Post! Jesteście w maszynowni? Potrzebuję przełącza na dyspozycję energii w ciąg. Możecie to załatwić?

– Potrzebujemy minutki – usłyszeli spokojny głos Zigrista. – Poinformuję, kiedy będzie.

– Pośpieszcie się! Potem wepnijcie się w twardą stazę na dolnym!

– W porządku.

– Zdążymy – oznajmiła spokojniejszym tonem Emma. – Boja jest blisko. Jesteśmy świeżo po doładowaniu automatycznym. Jeśli za nami lecą... mogą nie mieć nawet tyle, by skoczyć.

– Zed, chcę mieć koordynaty do kolejnego skoku głębinowego po wyjściu z Głębi. Po przejściu lecimy ile się da na ślizgu i skaczemy ponownie – powiedział Grunwald. – Zrozumiałeś?

– Tak jest!

– „Karmazyn” przyśpiesza – poinformowała nagle Nemo. – Korzystają z dopalacza.

– Nie bawią się w gonitwę międzysystemową – syknął Myrton. – Jeśli nas nie dogonią, wypalą pół rdzenia i będzie spokój.

– Zbliżają się... Mamy jakieś pół minuty.

– Carvac!

– Zrobione – rzucił Holt. – Będę ich miał w zasięgu za...

Ale nigdy nie dowiedzieli się, jak niewiele brakowało.

Falownik nie uderzył w nich znienacka, strzał nie przypominał w niczym wiązki skoncentrowanej energii. To było jak morze zalewające nagle „Smoczycę” zupą tak gęstą, że odczuli, jak przeciążenia, blokowane dotychczas przez antygrawitony, przeciekają do wnętrza statku niczym ołowiane krople.

– Prędkość spada – wyszeptała Emma, przebiegając palcami po konsoli nawigacyjnej. Ujęła wysunięte uchwyty sterownicze. – Ma nas.

– Mam zakłócenia w antygrawitonach i polu magnetycznym – powiedziała Tiffy z Serca. – Mirm zrobił przekierowanie energii, ale nie mogę z niej... Plaga, po prostu nie mogę...

– Mam zasięg – oznajmił Carvac. – Walimy?

– Czekaj na rozkaz – powiedział Myrton. – Co ze skanem?

– SI twierdzi, że mają naładowaną broń, ale nie wie, co takiego mają – powiedziała Nemo. – Tiffy?

– Potwierdzam – zgodziła się Dell. – Część wygląda na działa turbinowe i chyba znajdzie się jakaś plazma; ale ten statek jest cały naszpikowany plamkami energetycznymi na burtach i dziobie. To pewnie też sygnatury broni.

– Praca łowcy jest intratna – podsumował Holt.

– Nie gadać – syknął Myrton. – Nemo, wywołuj ich. Zobaczymy, czego chcą. Tiffy, pamiętaj o liczniku. Jak mechanicy?

– W twardej stazie. To znaczy... zaraz będą. Już się wpięli.

– Dobrze. Zed, informujesz od razu, kiedy skok będzie w miarę bezpieczny. Spróbujemy wykręcić taki sam numer jak w Mgławicy Pierścienia. Siedzimy w stazie, a SI naśladuje moją gadaninę.

– Ona się pozna – powiedziała Emma.

– Musimy zaryzykować.

– Ustawiam... Chwileczkę. Wywołuje nas. – Nemo wciągnęła powietrze, by wypuścić je zaraz w nerwowym westchnieniu. – Szerokie pasmo transmisyjne, audio.

– Daj na głośnik.

– Już.

Z początku usłyszeli tylko trzask otwieranego łącza, a potem SN rozbrzmiała spokojnym głosem Anny. Specyfikacji nazwaniowej nie było. Anna, z tego, co pamiętał Myrton, była tylko Anną – nikim więcej i nikim mniej, ale ją znano na tyle, by wystarczyło tylko imię, którego nie można było pomylić z żadnym innym w całej Wypalonej Galaktyce. Bądź co bądź, Anna uprawiała swój zawód od kilku dekad, a aparycja starszej, siwej, lecz wciąż atrakcyjnej kobiety potęgowała tylko wrażenie profesjonalizmu popartego długoletnim doświadczeniem.

Spokojne, szare oczy widziały już jednak zbyt wiele, by pojęcie „profesjonalizm” oznaczało to samo co zwykle. Tu, pod pieczołowicie poukładanymi płytkami pamięciowymi i pod podpisanymi genowo kontraktami leżały trupy: dryfujące w przestrzeni ciała schlapane zmrożoną krwią, wydające ostatni dech w kakofonii rzężeń, przy tańcu wirujących wraków.

– Myrton Grunwald – w głosie można było wyczuć delikatne, sympatyczne rozbawienie, ale nikt nie dał się zwieść. – Mały Myrton. Tu Anna. Jesteś tam?

– Jestem – odpowiedział.

– Pooglądałam sobie twój statek – poinformowała kapitan „Karmazyna”. – Jest ładny. Całkiem spory, jak na skokowiec. Ale zawsze mówiłam, że powinieneś przesiąść się na fregatę. Oszczędności? Czy może wolisz „skromnie, ale swojsko”?

– Skromnie, ale swojsko.

– Brawa za szczerość. – Głos urwał na moment. – Ale czy aby nie przeszkadzam? Powiedz.

– Nie – wycedził sucho. Być może nie miało to większego znaczenia, ale Anna ceniła kulturalną konwersację. Była to chyba jej jedyna wada: lubiła gadać ze swoimi przyszłymi ofiarami. Gadanie oznaczało czas, a tego potrzebowali teraz najbardziej.

– Świetnie – powiedziała Anna. – O czym to ja... ach tak. Oglądałam sobie „Smoczycę”. Macie standardowe uzbrojenie, prawda? Chwileczkę, zerknę na skan. Działa turbinowe, laser, plazma, ściągacz. – Westchnęła. – Typowe dla skokowca. Zero wyrzutni rakiet. Na skokowcach rzadko się je montuje, ale można doczepić. Zamierzałeś pewnie domontować wyrzutnię, prawda? Powinieneś to koniecznie zrobić przy następnym statku.

Następnym statku. Anna nigdy nie rzucała słów na wiatr. Myrton pozwolił sobie na cichy oddech ulgi. Mogli przeżyć.

– Na pewno wezmę to pod uwagę – powiedział. Przez głośnik dobiegło kolejne słabe westchnienie.

– Mam nadzieję. Choć wyrzutnia to dość spory wydatek. Szczególnie uniwersalna. W zasadzie to koszt całej zbrojeniówki. Nigdy nie rozumiałam, dlaczego cena jest tak wysoka, dopóki nie przyjrzałam się edyktom zbrojeniowym Zjednoczenia. Tym zabraniającym montowania broni ofensywnej na statkach Strażników i ograniczającym montaż wyrzutni. Polityka. Czyż wszyscy nie jesteśmy jej niewolnikami?

– Zapewne.

– Nie powiedziałabym, żebyś był elokwentnym rozmówcą. A staruszek tak bardzo cię chwalił...

Paliatywa, zrozumiał Grunwald. Ma zlecenie od Paliatywy.

– Jestem zawsze gotów porozmawiać – rzucił, nerwowo zerkając na Zeda, który z przerażeniem pokręcił głową. Wciąż brakowało danych do skoku. – O polityce, wyrzutniach, statkach i... kontraktach. Czy to prawda, że w ich wypadku zawsze istnieje możliwość negocjacji?

– Niestety, nie zawsze, Myrton – głos zabrzmiał tak, jakby mówiącej było naprawdę przykro. – Czasami nie chodzi już o same kontrakty, a o pewną renomę towarzyszącą ich wypełnianiu. Rozumiesz to, prawda?

– Oczywiście. Jak daleko możemy zatem się posunąć, by nie naruszyć owej renomy?

– Niewiele. – Pauza. – Lubię cię, Myrton. Ciebie i twoją zabawną załogę. Złożoną, jak rozumiem, z młodych ludzi, którzy nie do końca zdają sobie sprawę z realnych konsekwencji niedotrzymywania umów czy prób oszukania zleceniodawców.

– Nic takiego nie...

– Byłabym wdzięczna, gdybyś mi nie przerywał – głos uniósł się o pół oktawy. – To mogłoby wpłynąć na moje zdanie dotyczące twojej osoby. Chcesz może coś jeszcze dodać?

– Nie.

– Widzisz, Myrton... mam tu przygotowane trzy holo. Gdybyś okazał się... nieprzyjemnie agresywny, dostałbyś holo numer jeden. W przypadku okazania kultury osobistej wyślę ci holo numer dwa. Holo numer trzy... cóż, wykluczam posiadanie przez ciebie odpowiedniej kwoty jedów do jego odtworzenia. Bodajże... chwileczkę, sprawdzę. Pięciu milionów jedów. Około. Razem z moją prowizją.

– Paliatywa wie, że nie mam takiej kwoty.

– O, brawo! Także za domyślność. W takim razie holo numer dwa. Już wysyłam. Odezwę się, jak je odtworzysz, rozumiemy się?

– Tak.

– Nie każ mi tylko czekać – zastrzegł głos. – Przekaz nie jest długi, a czekanie mogłoby naruszyć przyjemną atmosferę naszej konwersacji... a tego bym nie chciała. Daję wam więc pięć minut. Do zobaczenia – głos zabrzmiał niemal radośnie, a potem zniknął w trzasku przerywanego połączenia.

Głośnik zalał biały szum przetykany drobnymi pyknięciami elektromagnetycznych iskier. Emma wyłączyła mikrofon kontaktowy.

– Mam pliki – powiedziała słabym głosem. – Niedużo. Kilka skondensowanych tera. Przekaz holowizyjny.

– Puść to – rozkazał Myrton. Nemo kiwnęła głową i dotknęła klawiatury.

Zatrzeszczało i nad konsolą nawigacyjną ukazał się lekko rozedrgany, szarawy obraz ukazujący wiekowego, chudego starca. Holo nie ukazywało wszystkiego, ale wiedzieli, że za jego plecami spoczywa rząd maszyn i monitorów. Ledwo widoczne nitki rurek i iniektorów szydłowych przecinały ciało niczym ciernie.

Paliatywa nazywał się kiedyś inaczej, ale jego prawdziwego imienia czy specyfikacji nikt już nie pamiętał. Samozwańczy król przestępczego światka Wypalonej Galaktyki znajdował się w stanie paliatywnym, wciąż orbitując na granicy życia i śmierci. Nieżyczliwi twierdzili, że Paliatywa nie jest już człowiekiem, a nienawróconym Stripsem – cyborgiem, którego ciało było tylko skorupą złożoną ze skóry, mózgu i resztek szkieletu wewnętrznego. Było to wszakże kłamstwo: Paliatywa popierał cyborgizację, ale tylko do pewnego stopnia. Wolał, by maszyny podtrzymujące jego istnienie znajdowały się na zewnątrz ciała, irracjonalnie odmawiając co skuteczniejszym technikom cybernetycznej wymiany narządów. Konieczność wymiany poszczególnych elementów cybernetycznych też zresztą oznaczała operację, a te nie zawsze kończyły się sukcesem. Chodziło i o coś więcej: operacja, a zatem brak przytomności, oznaczała utratę kontroli. A tego Paliatywa obawiał się najbardziej.

– Myrton, Myrton, Myrton – głos starca przypominał szelest jesiennych liści. – Tak bardzo jestem zawiedziony.

– Zed, dane – syknął Grunwald. Astrolokator nie odpowiedział, nachylony nad konsolą. Pocił się, na klawiaturę konsoli nawigacyjnej spadały grube krople.

– Nie musisz odpowiadać – ciągnął Paliatywa. – To przekaz holo. Drugi przekaz, a zatem, według mojej drogiej Anny wykazujesz odrobinę rozsądku. Wyrok będzie zatem łaskawy. I będzie stanowić przestrogę dla wszystkich, którzy pomyślą o tym, by zaglądać do zapieczętowanego ładunku, a potem go wypuszczać.

– Prawie mam... – wyszeptał Zed Dell. – Zostało kilka procent.

– Tiffy, licznik i numer z Mgławicy...

– Tak jest. Ustawiam. Z licznika zostało nam półtorej minuty.

– Cała załoga przygotować się do skoku – wycedził Myrton, ale Paliatywa jeszcze nie skończył.

– Jestem niemal pewny, że kiedy rozmawiamy, próbujesz wykonać skok głębinowy – kontynuował. – Sytuacja wygląda tak: na ostatniej stacji łącznikowej pomiędzy Ramionami, bodajże Perseusz Zeta, był mój człowiek, który pozwolił sobie podmienić zasobniki Białej Pleśni na waszym statku. Podmieniony specyfik działa podobnie jak staza i wprowadza w podobny stan, ale nie posiada tych samych właściwości.

– On nie... – wyszeptała Emma.

– Tiffy! – krzyknął Myrton. – Zablokuj skok! Szybko!

– Za późno – jęknęła Nemo. – Jest już podłączona... Zawsze szybko wpadała w stazę!

– To nie staza! Wyciągajcie iniektory! Nemo, blokuj skok z konsoli!

– Już!

– Ku wielkiemu rozczarowaniu mojego człowieka jeden z członków waszej załogi był już zestazowany, i to na twardo – westchnął Paliatywa. – Taki los. Jeśli go do tej pory nie wskrzesiliście, trudno. Godzę się z tym faktem. Nie można mieć wszystkiego.

– Carvac?! – wychrypiał Grunwald.

– Jestem!

– Słyszałeś, co się dzieje?!

– Zapewne zastanawiałeś się, dlaczego Anna pozwoliła dolecieć wam prawie do boi lokacyjnej – słaby, starczy głos Paliatywy był ledwo słyszalny, ale do Myrtona docierało każde słowo. – Bo widzisz, pozwolimy wam skoczyć. Kto wie, może podmieniony środek jednak zadziała? Obstawiam wasze szanse na jakieś dziesięć, może piętnaście procent. To naprawdę wiele. Gdyby się wam udało... nie wracajcie do Ramienia Perseusza. To Ramię jest dla was zamknięte. Jeśli tu przybędziecie, nie będę aż tak łaskawy.

– To nie może być koniec... – wyszeptała Emma. – To niemożliwe.

– To oczywiście koniec – podjął Paliatywa tak, jakby usłyszał jej słowa. – Jeśli nie skoczycie, „Karmazyn” was zniszczy. Nie macie najmniejszych szans z tym statkiem. Możecie oczywiście spróbować. Obejrzę potem holo.

– Wyłącz to – powiedział Myrton, ale Paliatywa wyłączył się sam. Nie wypowiadał słów pożegnania. Obraz zniknął tak, jak się pojawił, w towarzystwie głuchego trzasku.

– Co teraz? – spytała Nemo.

– Wskrzeszaj zestazowanych, z wyjątkiem Harpago – rozkazał Grunwald. – Albo nie. Zostaw ich. Według starca mają piętnaście procent. My na razie nie mamy nawet tyle. Holt?

– Tak, szefie?

– Szykuj się na jatkę. Skaczemy, jeśli nie będzie innego wyjścia.

– Skaczemy?! – pisnął milczący do tej pory Zed. – Kurwa, zwariowałeś?!

– Nie choroba pogłębinowa, Myrton – powiedziała Emma. – Wszystko, tylko nie to...

– Damy radę – wyszeptał Grunwald. – Musimy dać.

– Boję się.

– Nie skoczę! – Dell zatrzymał się gdzieś pomiędzy szlochem a wrzaskiem. – Pieprzona, jasna Plaga, Myrton! Oszalałeś, kurwa?!

– Dell! – wrzasnął Grunwald na tyle głośno, by wbić przerażonego astrolokatora w fotel. – Wykonujesz rozkazy, zrozumiałeś?! Nikt tu nie zginie ani nie zachoruje! Chcę mieć pewne koordynaty skokowe, już!

– Są... są koordynaty... mam je tutaj...

– Dobrze. Dawaj. – Zed przekazał fragment dotykowego holo w kierunku Emmy, która ściągnęła je do konsoli nawigacyjnej pierwszego pilota. – Uspokój się – dodał Myrton. – Teraz wprowadzisz się w stazę.

– On powiedział...

– Plaga mnie obchodzi, co powiedział! Paliatywa chce nas nastraszyć. Wpinaj się. To rozkaz!

– Tak jest... ja...

– Już!

Chłopak trzęsącymi się dłońmi nacisnął przycisk opuszczenia fotela i podania Białej Pleśni. Myrton przez chwilę patrzył w jego oczy: przerażone, a potem mętne i puste. Dell zamknął powieki.

– „Karmazyn”... wywołuje nas... – powiedziała po chwili Emma. Nacisnęła przycisk mikrofonu kontaktowego i w SN ponownie rozległ się głos Anny. Tym razem nie brzmiał jednak uprzejmie. Obejrzeli przekaz Paliatywy i łowczyni najwidoczniej uznała, że wymiana grzeczności nie ma już większego znaczenia.

– Zrobimy to spokojnie czy nerwowo? – spytała.

– Carvac – powiedział Grunwald, nie zwracając uwagi na jej pytanie – zaczynasz. Emma, skok w ostateczności.

– Szkoda – powiedziała Anna i kontakt został przerwany. Ale nie mieli czasu, by się nad tym zastanawiać. Nemo pociągnęła za uchwyt sterowniczy i „Smoczyca” szarpnęła się ciężko, próbując oderwać się od falownika. Ku zaskoczeniu pierwszej pilot skokowiec szybko pokonał opór; wstrzymywanie ich skoku najwidoczniej uznano już za niepotrzebne.

– Puściła nas – oznajmiła Emma.

– To za mało – zdecydował Myrton. – Wie, że nie skoczymy i będziemy czekać na kogokolwiek, kto tu się zjawi, by kupić od niego Białą Pleśń.

Miał rację. Od biedy mogli zbliżyć się prawie do prędkości światła i lecąc na maksymalnych osiągalnych przez „Smoczycę” siedmiu dziesiątych c, dolecieć do ostatniej stacji łącznikowej. Lot mógł im zabrać kilkanaście miesięcy, może dłużej, i zapewne lwia część załogi musiałaby pozostać w stanie stazy – środek Paliatywy najwidoczniej działał podobnie do wygaszacza – ale daliby radę przy maksymalnym oszczędzaniu żywności, technicznej cyrkulacji wody i zoptymalizowaniu pracy generatorów tlenowych. W ostateczności mogli pozostać w pełni zestazowanym wrakiem do czasu znalezienia ich przez jakąś ekipę ratunkową, wciąż lecącym na kursie nadzorowanym przez wykastrowaną SI. Ta ostatnia opcja mogła oznaczać i kilkuletni dryf.

Ale Anna nie zamierzała im dać takiej szansy.

W chwili, gdy Emma odsunęła „Smoczycę” na odległość uniemożliwiającą zmasakrowanie jej przez działa „Karmazyna”, kapitan uznała, że zabawa się skończyła. Skokowiec był w jej mniemaniu łatwym celem i pozwoliła mu odlecieć na tyle, by pojedynek był satysfakcjonujący, ale przesądzony na jej korzyść. Skan z konsoli nawigacyjnej „Smoczycy” przekazał dystrybucję energii rdzenia do dział na statku Anny. Łowczyni nie śpieszyła się zupełnie, jakby zwycięstwo było tylko formalnością.

Jej błąd polegał na tym, że nie doceniła Carvaca Holta.

Zbrojeniowiec nie bawił się w eleganckie, oślepiające ostrzeliwanie statku. Interesował go jeden, konkretny punkt fregaty i to na nim skoncentrował wiązkę lasera, plazmy i ostrzał działek turbinowych. Cały kłopot polegał na tym, że owa technika punktowa była skuteczna przy statkach większych; łatwiej było w nie trafić, choć rzadko kiedy dawało się utrzymać punktowy ostrzał, z uwagi na stopień obrony tych okrętów. Skokowce, fregaty czy niszczyciele były na to jednak zbyt zwrotne – a przynajmniej zbyt zwrotne dla większości zbrojeniowców.

Holt był inny. Nie posługiwał się oczami, które i tak ledwo widziały po latach spędzonych na Żelazie. Sprzęgał się z czujnikami statku i strzelał niemal instynktownie, wyczuwając, gdzie i jak uderzyć.

Podczas gdy Nemo wykonywała nieprawdopodobne piruety, beczki i wzloty, Carvac kręcił się dookoła własnej osi, wpięty kombinezonem sprzęgowym w uprząż zbrojeniówki, naciskając stopami na pedały nośne, doczepiony do systemu i ściskający szerokie uchwyty sterujące, umożliwiające ostrzał symultaniczny z kilku broni naraz.

– Dostali – jęknęła Emma. – Na Tych, Którzy Odeszli! Dostali!

Myrton nie odpowiedział, również ciągnąc za uchwyt sterowniczy i przebiegając palcami po konsoli nawigacyjnej. Monitory i holo ukazywały im oderwaną wieżyczkę „Karmazyna”, która ciągnęła za sobą płaskie fale dymu, iskier i ognia.

Jakimś cudem Carvac przebił się przez pole magnetyczne fregaty i spowodował całą serię zniszczeń, przemykających wzdłuż lewej burty. I wszystko wskazywało na to, że to nie koniec – ostrzał punktowy trwał nadal, czerwone wiązki lasera, urwana zieleń plazmy i żółć kul energetycznych wypluwanych przez turbinówki bombardowała osłabiony bok statku bezlitośnie i metodycznie, jakby pieczętowała jego los. Wtedy właśnie oberwali.

Strzał odebrał im od razu pole magnetyczne, a następny – tak szybki jak pierwszy – wyrwał ich z bezpiecznej bezwładności tworzonej przez antygrawitony. Dryfowali w bólu nagłego przeciążenia, zagubieni i bezbronni, zatopieni w przekleństwach Carvaca, ledwo wstrzymywanym szlochu Emmy i lodowatym milczeniu Myrtona.

– Skok – wydusił Grunwald. – Skok.

– Nie... proszę...

– Skok, Emma. Następny strzał... zabije. Ona wie.

„Karmazyn” wisiał nad nimi, już obracając się na nieuszkodzoną prawą burtę. Bezwładność powróciła; antygrawitony wznowiły pracę, ale po polu magnetycznym nie został prawie ślad. Statkiem zatrzęsło: kolejne trafienie wydało się im zachęcającym trzepnięciem.

Myrton nacisnął przycisk licznika, wznawiając odliczanie. Została im niecała minuta.

– Carvac, staza.

– Tak. Plaga... Przepraszam, kapitanie.

– To ja cię przepraszam. Wybacz, Carvac.

– Plaga z tym. – Zbrojeniowiec zakończył połączenie.

Zostali sami, ale Grunwald nie potrafił spojrzeć na Emmę. „Smoczyca” jęczała niczym konające zwierzę.

– Myrt... – wyszeptała pierwsza pilot. – Proszę cię...

– Wszystko będzie dobrze – obiecał. Nic innego nie przyszło mu do głowy.

– Nie, nie rób tego... – jej głos drżał na granicy paniki. – Boję się...!

– Kocham cię, Emma.

– Nie... proszę, nie...!

– Kocham cię – powtórzył, ale już go nie słyszała. Środek zrobił swoje. Leżała tam, nieprzytomna, z piętnastoprocentową szansą na przeżycie, w huku alarmów, oślepiona gasnącymi światłami stazo-nawigacji. Coś pękało: holo wyświetlało rosnące drzewka zniszczeń. Poszycie kadłuba. Wsporniki. Wygięcie konstrukcji pod wpływem różnicy ciśnień. Przebicie w maszynowni.

„Smoczyca” umierała i wcale nie było powiedziane, że wytrzyma skok głębinowy.

Grunwald pozwolił, by jego fotel ustawił się w pozycji leżącej i by jego żyły wypełniła trucizna Paliatywy. Po policzkach spływały mu łzy, ale niczego nie zauważył. Uderzenie środka było mocne, ale wciąż nie potrafił stracić świadomości, tak jakby była karą, którą pragnął ponieść.

Chciał się zaśmiać. Nie wiedział dlaczego. Chciał raz jeszcze powiedzieć jej imię. Ale nie zdążył.

Niespodziewany, przyspieszony skok zabrał mu dech i ostatnią trzeźwą myśl.





Obowiązująca linia produkcyjna ZFK to rozwiązanie optymalne. Nie zabraniamy modyfikacji naszych okrętów, o ile są one zgodne z traktatami zbrojeniowymi Zjednoczenia. Konstrukcje statków mają format modułowy i istnieje możliwość późniejszych ich usprawnień; o ile są one dokonywane w naszych stoczniach bądź stoczniach posiadających nasz certyfikat, nie widzimy w tym problemu. Nie możemy się jednak zgodzić na nieoficjalne modyfikacje naszych produktów.

Nielegalne stocznie i stocznie systemowe, nieposiadające certyfikatu ZFK, muszą zdawać sobie sprawę, że każda nieuprawniona modyfikacja okrętu ZFK unieważnia oferowaną przez nas gwarancję.


fragment wywiadu z Astysem Korelem, właścicielem Zjednoczonych Fabryk Kosmicznych, na temat nielegalnych modyfikacji jednostek kosmicznych





Planeta była stara, na wpół wypalona i szara.

Krążyła wokół najjaśniejszej gwiazdy w gwiazdozbiorze Cefeusza, niecałe pięćdziesiąt świetlnych od legendarnego Układu Słonecznego. Ludzie w czasach PEI nadali jej nazwę Alderamin i tak też nazywał się system, z gwiezdnym sercem o niemal dwa razy większej masie niż masa Słońca. Szara planeta nosiła miano Aldery i odkryto ją dopiero w czasach Imperium Galaktycznego. Maszyny wypaliły ją połowicznie, nie przywiązując do niej większego znaczenia strategicznego, choć wydawało się to jednak niebywałe – w końcu system Alderamin znajdował się w Ramieniu Oriona, z którym walczące strony obeszły się wyjątkowo okrutnie w czasie Wojny Maszynowej.

Walter Dinge nie znosił Aldery.

Nie znosił szarości tłumiącej większość kolorów, kiepsko terraformowanej atmosfery przeoranej kwaśnymi deszczami i szkieletów dawnych miast Imperium, pokrytych przez szary mech. Nie znosił ciągnących się kilometrami kopalń, które rozryły powierzchnię Aldery i stworzyły labirynt ukrywających się pod skorupą tuneli z mieszkającymi wewnątrz gmorkami.

Na Alderze nie występowały pory roku. Nie istniał też prawdziwy dzień czy noc, chyba że ktoś zdecydowałby się wybrać na spowitą w wiecznej ciemności drugą połowę planety, przykrytą całunem kwaśnych chmur. Nietypowy skład atmosfery po średnio udanym terraformowaniu sprawił, że na powierzchni panowała dziwaczna, szarawo-mroczna pora, w której nieliczne przebitki czystego światła były czymś unikatowym. Osadnicy mogli tu wytrzymać tylko dzięki częstym urlopom pozaplanetarnym. Jeśli kogoś nie było stać na wylot, szybko dostawał depresji. Panowała tu sceneria, która świetnie nadawała się na horror.

Walter Dinge nie potrzebował scenerii.

W swoim najstraszniejszym koszmarze, który powracał do niego w chwilach największego stresu i napięcia, trafiał do Kolonii Dziecięcej Dwadzieścia Dwa, jak nazywano jeden z sektorów mieszkalnych w Pyłowej Gwieździe. Kolonie dziecięce były smutną koniecznością: dorośli mieszkańcy Aldery przez większość czasu jeśli nie pracowali w kopalniach, pracowali na powierzchni, usiłując naprawić zniszczenia sprzętu. Ich dzieci znajdowały się zwykle pod opieką wyspecjalizowanego personelu i pajęczaków, jak nazywano ośmionożne Maszyny drugiego stopnia, łażące za nimi krok w krok na wypadek ataku prymitywnych i agresywnych gmorków.

Krótkie nogi Waltera stąpały wtedy ostrożnie po szarych kamieniach. Jako dziecko był mały, ale dość zręczny. Znajdował się jednak we śnie i każdy krok kosztował go wiele trudu. Pimky, jak nazywał swojego pajęczaka, dreptał tuż przy nim, czujnie skanując otoczenie wiązkami zielonkawych laserów.

– Walter.

Dinge wzdrygnął się. Głos był mu znany; każdy z koszmarów rozbrzmiewał właśnie takim wezwaniem. Lekko zawodzącym, zaciągającym samogłoski. Pełnym ciepła, ale i przerażającym.

Głosem matki.

– Waaalter – śpiewała. – Chodź, synku, chooodź.

W tym momencie koszmar łamał się na dwie odnogi. Dinge albo widział, jak matka czeka na niego w ogołoconym przez Stripsów obozie wydobywczym niedaleko miasta – czyli tam, gdzie rzeczywiście na niego czekała. Albo też stawała przed nim w szarej, połyskliwej mgle na drodze do Kolonii Dziecięcej, nie pozwalając mu dalej przejść. W obu wypadkach wyglądała jednak tak samo jak wtedy, gdy widział ją po raz ostatni: w dużej części zbawiona przez sektę, z pośpiesznie zamontowanym, mechanicznym wsparciem zewnętrznym, przeorana iniektorami pompującymi jej w żyły zastępnik hemoglobiny, srebrzystą ciecz Stripsów, rzekomo wspierającą adaptację do technicznej transformacji.

– Zostaniesz zbawiony – informowała Cecylia Dinge, wyciągając ku niemu ramiona. Całe jej ciało chrzęściło: ten chrzęst, jak i nieco komputerowy głos, Walter miał zapamiętać już na zawsze. – Osiągniesz zbawienie techniczne. Konieczne jest, byś należał do Symulacyjnej Techniki Rozwoju Intelektu Postludzkiego.

W rzeczywistości matka nie wygłaszała całego przemówienia. Czekała na niego w obozie i próbowała go złapać, generując brzękliwe słowa o konieczności osiągnięcia prawdziwej doskonałości. Chował się przed nią przerażony pomiędzy kamieniami i karłowatymi formami drzewnych porostów Aldery. Wtedy nie potrafiła go schwytać i odchodziła w końcu do oczekującego na nią transportu Stripsów, którzy w ramach programu nawracania atakowali planety słabo kontrolowane przez Zjednoczenie. We śnie było jednak inaczej.

Walter stał niczym sparaliżowany, a matka podchodziła bliżej, łapała go i przyciągała do siebie, wprowadzając mu w ciało nanity i mikrourządzenia odpowiedzialne za pierwszy etap procesu nawracania. Wrzeszczał i krzyczał, gdy bełkotała o czystości i symulacji, a w końcu budził się – nagle trzeźwy i pusty, przerażony i dziwnie chłodny.

Tak też ocknął się w swojej kajucie, wciąż podłączony do stanowiska stazowego.

Przez chwilę dyszał, nie wiedząc, gdzie się znajduje. W gardle czuł wielką gulę niewyplutego jeszcze krzyku. Trząsł się, czując, jak łomocze mu serce. Potem zaczął myśleć. Musiałem usnąć, zrozumiał. Zostałem wskrzeszony po skoku... i usnąłem. Czy to w ogóle możliwe? Musiało tak być. Nikt nie śni pod wpływem stazy. To niemożliwe. Musiałem być wyczerpany...

Madella Nox, zrozumiał. Wykończyła mnie. Przeniosła do plagowego sektora Stripsów!

Dziwka!

Czy wszystko musiało tak bardzo się skomplikować? Czy taka jest cena za spełnione marzenia? Musiałem znaleźć się właśnie tutaj? Po latach grzebania w starych przekazach o odkryciu pradawnych technologii, długich godzinach spędzonych na analizach Widm głębinowych i ocalałych fragmentów Sieci Galaktycznej dostajesz przeklętą, technologiczną sektę? Wszystko przez starą wariatkę z manią kontroli i jakąś Lożę, która nie powinna nawet istnieć!

Wściekły odczepił się od stanowiska stazowego, z obrzydzeniem wyciągając końcówki iniektorów. Na posadzkę kajuty chlapnęło kilka kropel Białej Pleśni. Walter ledwo powstrzymał się przed natychmiastowym wytarciem podłogi. Zamiast tego rozebrał się i wszedł pod ciśnieniówkę. Prysznic nie przyniósł mu jednak ukojenia. Krople spływały po skórze, ale wciąż czuł, że się poci, pomimo przeprowadzonej lata temu genotransformacji. Miało być inaczej – ta myśl dudniła mu w głowie niczym mantra. Miało być inaczej!

Tylko jak?

Czego się spodziewał? Zaszczytów? Poklepania po ramieniu? Awansu? Zapewne, ale nie o to chodziło. Chciał znaleźć się tam, gdzie spoczywała prawdziwa, a nie oszukana... czystość. Tak! Czystość w świecie idei. Pragnął zapisać się w historii. Dotknąć jej. Stać się częścią mitu, który tak nałogowo badał. Czyż nie pragnął kiedyś zostać naukowcem z Klanu? Ale ci głupcy nie chcieli go przyjąć z powodu kilku marnych testów... Tak jakby wydarzenia z przeszłości, które sprawiły, że jest tym, kim jest, miały się kłaść cieniem na całe jego życie.

Musiał udowodnić, jak bardzo się mylili. Pomogło nieco wsparcie ojca, który opłacił mu studia... A potem, po jego śmierci, Walter wspinał się uparcie po szczeblach drabiny – od skromnego urzędnika Błękitu aż do tytułu Kontrolera, a potem wyżej. Jego ambicja nie miała granic. Ambicja i miłość do nauki. Poświęcił dla niej wszystko.

Dlatego uśmiechał się i ściskał czyjeś spocone, brudne ręce. Dlatego konwersował z głupcami i wyćwiczył sztuczny uśmiech, choć na widok ludzkich twarzy czuł zrozumiałe obrzydzenie. Chcieli go leczyć. Jego! Czyż nie taka była opinia Klanu? A czy nie zdawali sobie sprawy, że pewne skromne... przypadłości są nieodłączną cechą jednostek naprawdę wybitnych? A on był wybitny! Nie miał co do tego najmniejszych wątpliwości. Tylko on potrafił dokonać czegoś, czego nie umiały klanowe zadufki – ekstrapolować Widmo Maszyn, które pojawiało się w Wypalonej Galaktyce od niepamiętnych czasów, i wywnioskować, gdzie można je schwytać.

Nawet jeśli miał przez to spotkać się z koszmarem.




W chwili, gdy holo konsoli nawigacyjnej rozbłysło plamkami Głębi, wózek Natriuma Ybessena Gatlarka rozdźwięczał się cichym, alarmowym dzwonkiem.

Interkom i połączenie sygnalizacyjno-lokacyjne z Aro było jednym z pierwszych usprawnień zamontowanych przez fachowców spoza układu. Twórcy wózka należeli do Klanu Naukowego, którego dostojne, spokojne statki, przypominające średniowieczne parowce, przybyły pewnego dnia na Gatlark, oferując swoje usługi księciu Ybessenowi. Rozproszona po całej Wypalonej Galaktyce flota Klanu rzadko zjawiała się na wezwania, korzystając raczej ze swojego przedstawicielstwa na planetach, ale zlecenie uznano za ciekawe. Klan uwielbiał wyzwania, a antygrawitacyjny fotel Nata był tego świetnym przykładem.

Wózek nie tylko musiał zapewnić pełną funkcjonalność synowi księcia, ale i modyfikować się w zależności od rozwoju choroby. Natrium dojrzał kiedyś projekt ostatniego stadium: wózek jako cybernetyczny egzoszkielet. Niedbały rysunek przedstawiał też jego samego jako nieforemnego, wyniszczonego przez psychofizję upiora. A w zasadzie: cyborga. Skrzyżowanie Stripsa z fanatykiem Zbioru.

Obraz był potworny w całej swojej dosłowności i przez jakiś czas Natrium nie mógł dojść do siebie, a tym bardziej korzystać z wózka. Technicy Klanu nie rozumieli jego oburzenia; bądź co bądź oferowali mu w miarę normalne życie. To, że nie uważał takiego istnienia za życie, stanowiło wyłącznie jego problem.

Napotkawszy na ścianę niezrozumienia, Nat usiłował porozmawiać o modyfikacjach u źródła. Połączył się strumieniowo z siedzibą Klanu o nazwie Oko Mędrca, znajdującą się w układzie Delty Pavonis. Czekał dość długo na odpowiedź; Delta była gwiazdą leżącą około dziewiętnastu lat świetlnych od wypalonego Układu Słonecznego w Ramieniu Oriona, a jako podolbrzym typu widmowego G8 IV nie posiadała własnej planety. Wokół niej orbitowało tylko Oko Mędrca, przejęta przed wiekami olbrzymia stacja bojowa Maszyn, rzekomo odpowiedzialna za pierwsze użycie Broni. Ale i tam – w głównej siedzibie Klanu – nie potrafiono ukoić jego obaw i potwierdzono tylko, że prędzej czy później wózek stanie się w pełni częścią jego ciała.

– Dwa statki w pobliżu – odezwała się siedząca nad konsolą nawigacyjną Sori Telses. – Jeden to niszczyciel „Niania”.

– Przylecieli za nami – wyszeptał z niedowierzaniem Nat. Alarm wciąż buczał, wyłączył go zatem. Czego chciał Aro? Nie miał teraz na to czasu. – A drugi?

– Krążownik. Chyba lekki, ale nie mam pewności – wyjaśniła Sori. – Sygnatura wskazuje na jednostkę Zjednoczenia.

– Nic nie mówią – zezłościł się Kayt Telses.

– Dopiero co wyszli z Głębi. Zapewne trwa wskrzeszanie załogi.

– Dalsze statki?

– Nie wygląda to za dobrze, kapitanie – chrząknęła Telses. – Kolejne wyjścia są w pobliżu „Jehannam”. To chyba jeden ciężki krążownik i jeszcze dwie mniejsze jednostki. Zapewne Stripsów.

– Fregaty?

– Raczej niszczyciele. Mamy towarzystwo.

– Oni mają je także. Dobrze, dobrze... – Kapitan „Płomienia” zaczął gmerać w brodzie, jakby poszukując w niej konceptu. – Robimy tak. Nie rezygnujemy z myku, ale staramy się maksymalnie naładować rdzeń do skoku powrotnego. Tipsy twierdzi, że mamy szansę na parsek. Tymczasem czekamy. Nie sądzę, by Zjednoczenie zamierzało nas zaatakować. Stripsowie także. Jesteśmy dla tych graczy tylko małą płotką. I sekta, i Zjednoczenie potrafi w końcu liczyć. Jeden stary niszczyciel na dwa krążowniki i dwa niszczyciele cyborgów? A nie wiadomo jeszcze, ile małych jednostek Stripsów jest w systemie. Wydać im walkę na ich terenie? Nie. – Stary czarownik wyciągnął rękę z brody i pogładził się po niej z wyraźnym ukontentowaniem. – Atakować ich byłoby absurdem. Dlatego czekamy na rozwój sytuacji, bo sytuacja ma to do siebie, że zawsze się rozwija. Skończyłem.

– Niezłe przemówienie, kapitanie.

– Dziękuję, Sori. Chcesz coś dodać, Nat?

– Nie – skrzywił się Natrium. – Zgadzam się ze wszystkim w całej rozciągłości. Jesteśmy na przegranej pozycji, ale gra wciąż trwa. Dlatego przepraszam was na chwilę.

– Co się dzieje?

– Pamięta pan, jak narzekał, że wprowadziłem na pokład Maszynę?

– A i owszem.

– To teraz mi pan podziękuje. – Nat poklepał ramię wózka, które po nieskutecznym alarmie dźwiękowym zaczęło wyświetlać niewielki obrazek holo, sygnalizujący uzyskanie połączenia. – Bo ta Maszyna właśnie odebrała przekaz, który może nieco namieszać na naszej szachownicy.




Zachariasz Lem nie mógł uwolnić się od konsoli nawigacyjnej.

Gdy „Niania” wyszła z Głębi i załoga została wskrzeszona, oczekiwano, że pozostanie w SN i sprawdzi wszystkie koordynaty. Panowała niepisana zasada, że każdy astrolokator po wykonaniu skoku sprawdza nie tylko mapę sektora, upewniając się co do skuteczności skoku, ale i od razu planuje następny. Niegdyś była to konieczność: w trakcie Plagi, Wojny Kseno czy Wojny Maszynowej ludzkość nabrała odruchu natychmiastowego zapewnienia sobie drogi ewentualnej ucieczki.

Cóż, musiał zdobyć te koordynaty, nawet jeśli nie będą mogli skoczyć. A nie mogli – to już wiedział.

„Niania”, po doładowaniu rdzenia z pomocą niepełnej ładownicy zabranej z gatlarskiej Purpury, mogła wykonać ten jeden skok, który całkowicie wyczerpał im rezerwę. Odruch był jednak odruchem, Lem wprowadził więc kilka koordynat. Niestety, sytuacja nie wyglądała za dobrze. Byli uziemieni, dopóki nie otrzymają ładownic z TransLinii, poinformowanej już o skoku do układu 32C. Wszystko zależało teraz od czasu i tego, czy uda mu się w porę zidentyfikować drugiego agenta Loży.

Kto mógł nim być? Na razie musiał zakładać, że jest nim Tartus Fim. Problem polegał jednak na tym, że nie miał jak się o tym przekonać. Przynajmniej dopóki będzie przy konsoli. Zmarnowany czas, mruknął w duchu. Szkoda, szkoda, szkoda.

No, może nie do końca.

Konsola nawigacyjna niszczyciela, nie licząc wsparcia astrolokacji, nawigacji czy sprzężenia ze zbrojeniówką, posiadała mikrofony kontaktowe. Przy odrobinie szczęścia mógłby – pod pozorem ustawiania potencjalnego skoku – upiec dwie pieczenie na jednym ogniu. Jest w końcu możliwe, że agent Loży znajduje się na którymś z pobliskich statków. Mógłby zatem spróbować puścić zaszyfrowany przekaz wiązki transmisyjnej... Żeby ją jednak ukryć, potrzebował zamieszania. Czegoś, co odwróci uwagę. Może mała awaryjka? W momencie, kiedy w tle tkwi gatlarski niszczyciel i krążownik Stripsów? Nie, to było zbyt ryzykowne.

Do Plagi, musiał być jakiś sposób! Palce Zachariasza przemykały po klawiaturze niczym rozedrgane pająki. Gdyby mógł go teraz zobaczyć Cicero... z pewnością byłby zszokowany umiejętnościami dobrotliwego łysego staruszka.

Potrzebuję szansy, pomyślał Lem. Kosmos to jednak zimne i puste miejsce. Miejsce bez łaskawych przypadków.

Chyba że zaliczymy do nich echa głębinowe.

Lekki krążownik pojawił nieomal obok „Niani”, tuż przy paśmie boi lokacyjnych. Tuż przy nim wyszła z Głębi niewielka fregata, standardowy model wsparcia. Jednocześnie ukazały się kolejne echa i wyjścia – Lem zdążył naliczyć jeszcze trzy, zanim dookoła konsoli nawigacyjnej i całej SN rozpętało się piekło.

Nie wierzę, stwierdził. To niemożliwe.

A jednak.

Ile mam czasu, zanim nastąpi wskrzeszenie załogi? Minutę? Dwie? Trzy? Już teraz personel „Niani” rozpoczynał uruchamianie skanów, przekierowywał energię do pól magnetycznych i broni ofensywnej. Siedząca w „Dzidzi” Nadzorczyni Sektora Kontroli zapewne już dotykała palcem przycisku odłączenia swojej „kajuty”, niepewna, czy bez tego zdąży uciec z zasięgu dział przybyłej jednostki. Wszystko spowijały niepewność i lęk.

Zamieszanie i szansa.

Nie czekając, aż jego szczęście się wyczerpie, Zachariasz Lem wyciągnął chip szyfrujący, wetknął go w konsolę i zbliżył usta do mikrofonu kontaktowego.




– Do niszczyciela „Niania”, Zjednoczenie, kapitan Vermus Tarm. Tu „Grzmot”, krążownik Zjednoczenia, kapitan Piecky Tip w towarzystwie podległej fregaty „Terra”, kapitan Ama Tert – usłyszała Madella Nox. Głos był, tak jak się spodziewała, nieco piskliwy. – Przybyliśmy na wezwanie, protokół wsparcia typu C. Prosimy o kontakt. Odbiór.

– Tu Vermus Tarm, kapitan niszczyciela „Niania”, jednostki Kontroli Zjednoczenia. Dziękujemy za przybycie. Potwierdzam protokół wsparcia typu C i zapraszam do oficjalnego kontaktu holowizyjnego za pięć minut w celu omówienia szczegółów operacji. Odbiór.

– Potwierdzam. Rozpoczynam przygotowania. Bez odbioru.

Vermus wejdzie na górę, zrozumiała Mama Kość. Zrobi przekierowanie holo do „Dzidzi”. W takich wypadkach ma takie, a nie inne polecenia. Wstała od biurka, zastanawiając się, czy wezwać Waltera Dinge’a. Lepiej tak, ten nawiedzony głupek wciąż tkwił w centrum wydarzeń. Nacisnęła odpowiedni przycisk na komputerowym biurku. Ciekawe, jak Dinge zareaguje na cudowne dziecko Zjednoczenia. Plaga by to wzięła. Czy nie mogli przysłać innego statku?

Historia kapitana Piecky’ego Tipa była w połowie historią prawdziwą, w połowie fabularyzowaną pod kątem dopasowania jej do optymistycznych przekazów Zjednoczenia. Cudowne dziecko, geniusz strategii, wysłany w wieku kilku lat do Akademii Błękitu i później zbierający laury w kilku prestiżowych akademiach kosmicznych. Prawie natychmiastowy przeskok do fregaty, potem na niszczyciela. Wszystko w świetle holokamer, dokumentów wizyjnych, wywiadów i celebryctwa. Mały strateg o anielskim wyglądzie, z powagą stojący w mundurze, ledwo sięgający pozostałym kapitanom do opasłych brzuchów. I wreszcie skierowanie genialnego trzynastolatka na krążownik „Grzmot” z podległymi mu dwoma fregatami. Z tego, co pamiętała, pierwszą fregatę już zresztą stracił, każąc jej wykonać jakieś karkołomne działanie ofensywne w konflikcie wewnętrznym Zjednoczenia, czyli jeszcze jedną krótką wojenką pomiędzy Ligą, Federacją i Państwem. Absurd.

Druga część tej historii nie była tak kolorowa. Piecky Tip był bez wątpienia dzieckiem wyjątkowym, ale Madella podejrzewała, że spora część jego geniuszu i sławy była przykrywką, mającą zaciemnić niektóre z operacji Kontroli. Pojawiły się plotki o jakiejś nielegalnej genotransformacji, potem o tym, że Tip jest jedynie podstawionym figurantem. Niestety, w pewnym momencie sprawa wymknęła się spod kontroli i Piecky, czy to przez stałą obecność holokamer transmitujących jego decyzje, czy przez chorobliwe zainteresowanie jego fanów, naprawdę zaczął rządzić okrętem. Niektóre z jego decyzji były zapewne stopowane czy kierunkowane, ale plotka głosiła, że dzieciak zaczyna szarpać za wędzidło i sam pogubił się w tym, kim naprawdę jest.

Cudownie, skonstatowała Nadzorczyni Sektora Kontroli. Jednak jeśli nie ma się tego, co się lubi...

Ciche pikotanie drzwi zasygnalizowało przybycie Vermusa Tarma. Nox wpuściła kapitana. Waltera ciągle nie było.

– To on? – spytał Vermus. Wyglądał nieco lepiej, niż kiedy widziała go ostatnim razem; może skorzystał z natrysku. – Jego nam przysłali?

– Widocznie tylko on był w pobliżu.

– Nie potrzebujemy niańczyć dzieciaka – żachnął się Vermus. Madella uśmiechnęła się.

– Cóż, mamy przynajmniej odpowiednią nazwę statku. Ale nie obawiaj się, Tarm. Zakładam, że duża część jego decyzji idzie przez sito SI.

– Chcesz mi powiedzieć, że „Grzmotem” rządzi Sztuczna Inteligencja?!

– Nie. Chcę ci powiedzieć, że rozkazy Tipa są monitorowane. Można więc nim pokierować. Potrzebujemy wsparcia, zatem chłopak się przyda.

– Chyba raczej jego krążownik. I ta cała fregata.

– Nie będę zaprzeczać. Stań więc obok i groźnie wyglądaj. Mamy już przekaz. Cóż, zaczniemy bez Waltera – stwierdziła Mama Kość, widząc, że biurko zaczyna wyświetlać niebieskawą poświatę holo. – Najwyżej dojdzie.

Przekaz był czysty, może nawet zbyt czysty. Przyzwyczajonej do drgań i trzasków Madelli wydał się przez to niepokojąco upiorny. Pozbawione kolorów holo wyświetliło im aż nadto wyraźnego ducha: krótko ostrzyżonego chłopca w kapitańskiej czapce i przepisowym mundurze Zjednoczenia. Gdyby nie dziecięca, aniołkowata twarz, można by pomyśleć, że widzą obwieszonego orderami karła. Dookoła dziwnie zawziętej twarzy Piecky’ego krążyły maleńkie punkciki holokamer.

Jesteśmy atrakcją programową, zrozumiała Nox. Rozmowa idzie publicznie. Miejmy nadzieję, że przekazem zajmie się cenzura. Tak czy owak, trzeba będzie uważać na słowa. Miała nadzieję, że Vermus także to rozumie.

– Kapitanie Tarm. – Chłopiec ukłonił się lekko. – Nadzorco Nox.

– Kapitanie Tip, kapitan Tert – rzucił równie formalnie Vermus. Mama Kość kiwnęła uprzejmie głową, pozwalając sobie na nikły uśmiech.

– Jak rozumiem, mamy niewiele czasu – oznajmił Piecky. – Jak państwo widzą, przekaz transmituję także do fregaty „Terra”. – Wskazał ledwo widoczne holo w tle, należące do niepozornej Amy Tert. Kapitan fregaty wyglądała na przygaszoną i nieco spiętą: zapewne nie przepadała za holokamerami. Ciekawe, jak bardzo mały Tip trzyma ją na smyczy, zastanowiła się Madella. Zapewne mocno, skoro biedaczka musiała milczeć w trakcie konferencji. – Prosiłbym o krótkie wprowadzenie w sytuację.

Mały formalista, skrzywiła się Nox, ale Tarm od razu wskoczył w narzuconą rolę.

– Oczywiście, panie kapitanie – zgodził się. Przerwał na moment: do kajuty wszedł zamyślony, czy raczej półprzytomny Walter Dinge. – Widzę, że Kontroler Dinge jest już z nami. Odpowiada za część techniczną naszej operacji.

– Witam – wychrypiał Walter. Tip niemal niedostrzegalnie kiwnął głową, wpatrując się wciąż w Tarma. Oczy miał jak dwie błyszczące gwiazdeczki.

– Kontynuując – podjął kapitan „Niani” – ścigamy zbiegły skokowiec „Wstążka”, kapitan Myrton Grunwald. Zakładamy, że to zwykły skokowiec handlowy, ale nie mamy co do tego pewności.

Na Tych, Którzy Odeszli, jęknęła w duchu Nox. Ten idiota powie coś o Loży! I to przed obiektywami kamer! Spojrzała nerwowo w kierunku Vermusa, który musiał chyba coś zauważyć, bo chrząknął lekko i powiedział:

– Nie jest to jednak teraz istotne. Ważne, że będący obiektem naszego zainteresowania skokowiec dopuścił się kradzieży technologii Zjednoczenia w układzie Hades, należącym do księstwa Gatlark w Systemach Zewnętrznych Ramienia Łabędzia. Świadkami kradzieży były dwa statki: skokowiec handlowy „Krzywa Czekoladka”, który został już przez nas przejęty, i patrolujący okolicę niszczyciel gatlarski „Płomień”. Z niezrozumiałych jeszcze dla nas przyczyn niszczyciel usiłował przeszkodzić nam w operacji przejęcia skokowca, twierdząc, że technologia Zjednoczenia powinna należeć do niego. Pomimo różnicy zdań nie doszło do wymiany ognia i sprawa ma na razie charakter proceduralny. Czy mam kontynuować?

– Tak, proszę.

– Po ostrzelaniu skokowca „Wstążka” przez nasze siły kapitanowi Grunwaldowi udało się zbiec do sektora, w którym obecnie się znajdujemy. Jak pan wie, to niestabilny, wypalony układ, bezpieczny dla żeglugi jedynie w swoim obszarze granicznym. Skokowiec Grunwalda znalazł się wszakże w głębi układu, gdzie natknął się na patrol Floty Zero Stripsów. Zakładamy, że sekta wyraża zainteresowanie skradzioną przez Grunwalda technologią, co jest całkowicie niedopuszczalne. Przybył tu także „Płomień”. Jego dowódca, kapitan Kayt Telses, założył zapewne, że uda mu się schwytać „Wstążkę” przed nami. Sprawa skomplikowała się o tyle, że zaobserwowaliśmy właśnie kolejne przybycia z Głębi. Wiemy już, że to okręty Stripsów, przynajmniej jeden krążownik i prawdopodobnie dwa niszczyciele. Wypalenie obecne w sektorze uniemożliwia dokładny skan.

– Rozumiem. Propozycje?

– Najrozsądniej byłoby czekać – zasugerował Vermus. – Inaczej niż Stripsowie, nie posiadamy map sektora, a więc i bezpiecznych torów przelotowych.

– Nie lubię czekania – skrzywił się dzieciak. – Musimy założyć, że czas działa na naszą niekorzyść. Stripsowie mogą przejąć technologię. Czy próbowano negocjacji?

– Niemal natychmiast po przybyciu do układu. Uzyskujemy jedynie szumy. Zakładamy, że to milczenie to celowa taktyka Stripsów – poinformował Tarm. – Nie odpowiadają na nasze standardowe wezwania, w domyśle zrzucając winę na problemy z połączeniem, które może, ale nie musi generować niestabilność sektora.

– Czy to wszystko, co do tej pory zrobiono? – spytał Piecky. Już wiem, co mnie denerwuje, uznała Madella. Jego arogancka pewność siebie. Jest dziwnie... znajoma. Plaga by to wzięła.

– Na tym etapie tak – przyznał Vermus.

– Rozumiem. Chwileczkę... – Dzieciak zniknął na chwilę z ekranu. – Mam tu wstępne dane od naszej astrolokacji. – Wpisał coś na ekranie niewielkiego przenośnego komputera. – Analiza wykazuje, że najrozsądniejszym posunięciem Grunwalda byłby skok z obecnego układu do sektora NGC 1624. To najbliżej znajdująca się dziura głębinowa, tak zwany Przedpokój Kurtyzany. Dziura znajduje się w najbardziej wysuniętym fragmencie tej gromady otwartej i prowadzi bezpośrednio w głąb Ramienia Perseusza. Jeśli Grunwald zamierza skoczyć, to albo tam, albo z powrotem na Hades. To drugie rozwiązanie wydaje się jednak zupełnie bezsensowne. Może też skoczyć w kierunku Granicy Galaktycznej, do sektorów z niewielką ilością stacji łącznikowych i boi lokacyjnych, z patrolami Strażników Granicy i Elohim. Skok tam mógłby opóźnić jego ujęcie, ale schwytalibyśmy go tam prędzej czy później. Na Granicy jest po prostu zbyt pusto. Rozwiązanie z dziurą głębinową wydaje się zatem najrozsądniejsze. Dlatego proponuję natychmiast poinformować jednostki Zjednoczenia o takim, a nie innym możliwym posunięciu Grunwalda. Jest szansa, że zdążymy w ten sposób przechwycić jego skokowiec, o ile uda mu się uciec z obecnego sektora. Czy zgadzają się państwo?

– Tak – przyznała niechętnie Madella Nox. Tarm chrząknął potwierdzająco, ale nie mógł ukryć zażenowania. Powinni byli pomyśleć o tym tuż po przybyciu do Testera.

– Wyjście z Przedpokoju Kurtyzany znajduje się w rejonie NGC 637, gromady otwartej gwiazdozbioru Kasjopei leżącej w Ramieniu Perseusza – czytał z komputera Piecky. – Obszar ten nigdy nie był zaatakowany w czasie żadnej z Wojen. Dlatego też jest traktowany jako bezpieczny i nazywa się go także Tranzytem Perseusza. To jeden z częściej używanych węzłów komunikacyjnych TransLinii, a więc oznaczono go wieloma bojami lokacyjnymi. – Tip wygasił komputer. – Tam muszą czekać na Grunwalda nasze siły – podjął pewnym siebie tonem. – W innym wypadku skoczy stamtąd gdziekolwiek w głąb Ramienia bądź, jeśli nie starczy mu energii, ukryje się w systemie i skorzysta z łatwo dostępnych stacji łącznikowych z ładownicami rdzenia. Zaś to już niełatwe do przeszukania Systemy Zewnętrzne. Jeśli ucieknie, będzie dla nas stracony. Musimy natychmiast skontaktować się z jednostkami Zjednoczenia w Ramieniu Perseusza, strumieniowo i sondami głębinowymi.

– Brzmi to logicznie, o ile oczywiście Grunwald ucieknie z Wypalenia – rzuciła kąśliwie Nox. Piecky kiwnął głową. Jakimś cudem kapitańska czapka nie spadła mu przy tym na oczy.

– Oczywiście – zgodził się. – Musimy jednak zakładać taką możliwość. A także to, że Grunwald jest chroniony. Bądź co bądź „Wstążka” nie została jeszcze zniszczona przez Stripsów.

– Nie roz... – zaczął Vermus, ale ugryzł się w język. Tip na szczęście niczego nie zauważył.

– Grunwald musiał zaoferować Stripsom wykradzioną technologię – oznajmił. – Zrobił to w zamian za swoje życie i, być może, eskortę. Nie miał wyjścia. Dlatego Stripsowie nie nawiązują z nami kontaktu. Najprawdopodobniej podjęli już decyzję. Naszym zadaniem jest zatem przechwycenie „Wstążki” w 32C, a gdyby się to nie udało, powstrzymanie Grunwalda na tyle długo, by umożliwić zmobilizowanie naszych sił w Tranzycie. To wszystko. Rzecz jasna, nie możemy też dopuścić, by przekazał technologię Stripsom. Zakładam, że będzie próbował tego dokonać przed wejściem w dziurę głębinową, a więc w sektorze NGC 1624. Wszędzie indziej nie będzie czuł się bezpiecznie. – Namyślił się. – Zrobi to standardowo. Znajdując się w NGC 1624, wypuści ładunek w przestrzeń do oczekujących na niego Stripsów. Dla bezpieczeństwa będzie go trzymać na celowniku. Następnie wprowadzi się w stazę i ucieknie przez dziurę. Proste i eleganckie rozwiązanie.

– Nieco zbyt proste – mruknęła Mama Kość, ale Tip udał, że jej nie słyszy.

– Dlatego, gdy Grunwald skoczy, trzeba zająć się Flotą Zero – kontynuował. – Nie możemy dopuścić, by skoczyli za nim. Jeśli nie uda się nam ująć „Wstążki” już tutaj, to musimy się przynajmniej upewnić, że dotrze do Przedpokoju Kurtyzany, a potem do Tranzytu Perseusza, gdzie zostanie przejęta przez Zjednoczenie.

– Stripsowie mogą przecież przejąć technologię tutaj – zasugerował znienacka Walter. – Przejąć ją siłowo.

Piecky pokręcił głową.

– Nie. Grunwald trzyma ich w szachu. W każdej chwili może przecież zniszczyć ładunek. A sekta jest nim wyraźnie zainteresowana. Dlatego nie będą ryzykować konfliktu ze „Wstążką”. Zaryzykują konflikt z nami.

– A jeśli „Wstążka” wyrzuci ładunek przed skokiem do Przedpokoju Kurtyzany?

– Może tak zrobić, ale byłoby to nierozsądne. Grunwald będzie raczej wolał, by Stripsowie osłaniali jego skok do bezpieczniejszego systemu, a oddanie im wcześniej ładunku tego nie gwarantuje. Dlatego wykluczam takie rozwiązanie.

– Nie mamy szans z Flotą Zero – zaprzeczyła Madella. Ten plagowy dzieciak wszystko wykoncypował sobie tak, żeby jedynie samemu ujść z życiem i dostać kolejny order! – „Niania” nie jest też w stanie wykonać kolejnego skoku głębinowego! Nie bez naładowania rdzenia!

– To jest konflikt zbrojny – poinformował ją spokojnym głosem dziecięcy geniusz w skrojonym na miarę mundurku. – Musimy liczyć się z kosztami. – Twarz aniołka skrzywiła się w grymasie niesmaku. – Mam pytanie do Waltera Dinge’a. Czy omawiana technologia jest warta więcej niż kilka statków Zjednoczenia?

– Tak – przyznał niechętnie Walter. – Jest.

– A zatem sprawa jest oczywista. Nie musi się pani jednak obawiać śmierci, Nadzorco. Postaram się przejąć każdą szalupę ratunkową przed skokiem „Grzmotu”.

Twoje niedoczekanie, gnojku, pomyślała Mama Kość.

– Pomimo logiczności pańskiego wywodu muszę zgodzić się z Nadzorczynią – wtrącił się Vermus Tarm. – Istotnie, jeśli powstrzymamy Stripsów, powstrzymamy ich na krótko. Nie sądzę, by lekki krążownik, fregata i niszczyciel, nawet tak zaawansowany jak „Niania”, mogły stawić opór dwóm krążownikom i jeszcze dwóm mniejszym okrętom bojowym.

– Oczywiście – zgodził się Piecky i uśmiechnął się. Nie był to uśmiech skierowany do nich, tuż obok jego twarzy przeleciała holokamera. – Ja jednak jestem pełen optymizmu. Po pierwsze, co nieco słyszałem o modyfikacjach okrętu słynnej Mamy Kość. Jestem tylko szczerze zdziwiony, że przy tak zaawansowanym skanie „Niani” nie udało się wam dokładnie sprawdzić wypalonego sektora. Nie ma to już jednak większego znaczenia. Istotniejsze jest to, że rzekomo zamontowano na „Niani” nie tylko standardowe działo laserowe czy stanowiska dział turbinowych, ale i lancę plazmową czy najbardziej mnie interesujące działo tunelowe. Ciekawe... nie przypuszczałem, że taka broń jest dozwolona. Czy nie zabroniły jej przypadkiem traktaty Zjednoczenia? Gdybym o tym wiedział, prosiłbym o zamontowanie takiego cudeńka na „Grzmocie”.

Sukinsyn, pomyślała Nox. Wie. Ale skąd?

– Reszta jest także imponująca – kontynuował Tip. – Popatrzmy... – Ostentacyjnie zerknął na ekran przenośnego komputera, choć Madella wiedziała świetnie, że jest to akcja na pokaz. – Dwa stanowiska wyrzutni rakietowych, umożliwiających ostrzał z dwóch rakiet typu M, czyli macie na pokładzie masowniki... dwie bomby atomowe o wzmocnionej sile rażenia. Brawo, brawo. Reszta... hmm... rakiety przechwytujące... jak rozumiem, to standardowe szperacze? Byłbym jednak zdziwiony, gdyby były naprawdę standardowe. No, proszę, proszę... Słynna jednostka Nadzorczyni Nox, niemal eksperymentalny okręt!

– Działo tunelowe nigdy nie było przetestowane – wtrącił sucho Tarm. – Z tego, co wiemy, wystrzał pożera olbrzymią część energii i w zasadzie wyłącza okręt. Istnieje też duże ryzyko poważnego uszkodzenia rdzenia. To strzał ostatniej szansy. Małe działka tunelowe montowane na myśliwcach... z nimi sytuacja przedstawia się inaczej. Nie tylko pożerają rdzeń, ale i nie dadzą sobie rady z takim okrętem. To zresztą wersja eksperymentalna. Myśliwce wyposażono także dodatkowo w dwie rakiety grawitacyjne.

– Działka tunelowe na myśliwcach? Rakiety grawitacyjne? Jedna, z tego, co słyszałem, potrafi kosztować tyle co niewielki skokowiec... Sam mam niewielką, sześciostatkową eskadrę Much, ale to skromne jednostki ze skoncentrowanym ostrzałem turbinowo-plazmowym. Jakie wy macie okręty? Może mnie pan oświecić? I jakim cudem w ogóle znalazły się na tak niewielkiej jednostce?

– To myśliwce typu Sztylet. Są dwa i stanowią integralną część niszczyciela.

– Dwa myśliwce. Na konstrukcji zewnętrznej. Kolejna modyfikacja. Cudownie... – Kapitan „Grzmotu” uśmiechnął się, ale w grymasie nie było ani grama radości. – Sytuacja wygląda coraz lepiej. I twierdzą państwo, że nie damy sobie rady? – Zachichotał piskliwie i spoważniał niemal w tej samej sekundzie. – Cóż, zgodzę się, że nie możemy związać się walką bez końca. Wytrzymamy tyle, ile to możliwe, a potem uciekniemy. Tu kluczowe są zresztą nie tylko nasze umiejętności strategiczne, ale i to, czy Grunwald zamierza przetrwać.

– Ta strategia jest... ciekawa, ale nie wiem, czy pan dobrze mnie zrozumiał, kapitanie – powiedział Vermus Tarm, przywołując w głosie zawodową, wyćwiczoną na kadetach twardość. – Różnica sił jest i tak zbyt duża. Ich krążowniki mają z pewnością po sześciostatkowej eskadrze myśliwców, nie wiemy też, czy ich niszczyciele nie przeszły podobnych... modyfikacji jak „Niania”.

– Wywiad Zjednoczenia już dawno przeprowadził dokładne badania Floty Zero – wtrąciła zupełnie niespodziewanie kapitan „Terry”. Wyglądała na przestraszoną, ale Piecky pozwolił jej mówić. Nox uniosła brwi. Czy naprawdę Ama boi się tego dzieciaka? – Jest prawdą, że statki Stripsów przeszły modyfikacje, ale nie są one tak znaczne, jak by się wydawało. Sekta korzysta z wraków i zużytych części. Ich okręty to składaki, choć na świetnym oprogramowaniu. Prawie każdy ma jakieś... słabe miejsce, wręcz „doklepany młotkiem” punkt newralgiczny. Stripsowie są świetni w naprawach, ale po pierwsze, nie można naprawiać czegoś bez końca, a po drugie, brak im... finezji i odpowiednich warunków stoczniowych, by stworzyć zupełnie nową jednostkę czy sprawnie ją zmodyfikować. Modyfikując, skupiają się raczej na sobie, nie na swoich okrętach. Tak czytałam... przepraszam za wtrącenie – dodała jeszcze na wydechu i umilkła. Tip uśmiechnął się krzywo.

– Decydując się na tę operację, liczę się z pewnymi kosztami – przyznał. – Cała sprawa sprowadza się zresztą do mojego pierwszego pytania. – Urwał, robiąc efektowną pauzę. Holokamery uchwyciły ją i zapisały, wrzucając kolejny cenny materiał do płytek pamięciowych. – Czy to wszystko, co do tej pory zrobiono?

– Tak – odpowiedziała Madella, pozwalając, by w jej głosie rozbrzmiała z trudem powstrzymywana wściekłość. Mały, strategiczny aktorzyna! – A co jeszcze mogliśmy zrobić, do ciężkiej Plagi?!

– Po pierwsze, oddelegować kogoś do przejętego skokowca, „Krzywej Czekoladki”. Może ona wesprzeć nasze eskadry myśliwców. Mile widziana byłaby też próba przekonania jej kapitana do naszej sprawy. Po drugie, skontaktować się z „Płomieniem” – oznajmił z satysfakcją Piecky. – Potrzebujemy przecież sojuszników. A „Płomień” to gatlarski niszczyciel, który z ochotą wesprze działania Zjednoczenia... o ile pragnie, by księstwo Gatlark zachowało swoją autonomię. I o ile nie chce zostać zniszczony.

W ciszy, która zapadła po jego ostatnich słowach, usłyszeli jedynie ciche westchnienie Dinge’a.





Wszystko zostanie przepowiedziane. Wszystko zostanie zapomniane.

Ludzkość powróci do swej wielkości, a prawda zostanie ujawniona.


Biblioteki Zbioru, autor nieznany





Nic z tego nie będzie – mruczał do siebie. – Nic z tego nie będzie.

Kontroler Everett Stone nie miał ochoty rozmawiać z człowiekiem zamkniętym w celi numer sześćdziesiąt sześć segmentu więziennego na Srebrze, jedynym księżycu Błękitu. Niestety, funkcja Kontrolera była urzędem elastycznym, podzielonym na periody. Tylko ci, którzy dochrapali się wyższych stanowisk, mogli na nich pozostać na stałe. Ze zwykłymi urzędnikami Kontroli Zjednoczenia było znacznie gorzej. W tym konkretnym periodzie wspierany przez wykastrowaną SI Stone musiał zajmować się przypadkami przestępczymi. Do końca wydzielonego czasu zostały mu jeszcze trzy błękitne lata. Potem miał przejść w period kontroli systemowych, czyli wygodne stanowisko kontroli papierkowej nad dwoma, może trzema systemami. Większość roboty odwalały komputery i genokomputery, a człowiek siedział tylko, patrzył, czy nie zapala się czerwona lampka, i latał na wyrywkowe kontrole władz planetarnych. Cudowna robota. Ta w sumie też nie była zła, dopóki nie poznał swojego największego koszmaru – człowieka, który się wykasował.

Najlepsi specjaliści twierdzili, że wykasowanie danych ze Strumienia czy personala nie było możliwe. Każdy obywatel Wypalonej Galaktyki został zapisany genowo w sieć zabezpieczeń nie do przełamania nawet nie z powodu ich komplikacji, a ilości porozrzucanych po całym Strumieniu danych. Wystarczyło coś kupić czy wykonać rozmowę strumieniową, a kopia danych owej rozmowy i kupna lądowała w kontraktach, spisach, chmurach danych, pamięciowych płytkach urządzeń peryferyjnych czy nawet w odbiciach danych osoby, od której coś kupowano czy z którą rozmawiano. Słowem, wykasowanie się i zmiana swojej specyfikacji nie były absolutnie możliwe.

A raczej nie były możliwe do dzisiaj.

Łysy, chudy komputerowiec siedział w celi sześćdziesiąt sześć i palił jakieś świństwo, owijając się dymem niczym magiczną mgłą. Tylko jego oczy wyglądały na żywe – przypominały oczy inteligentnego gada. Everett niedostrzegalnie westchnął i zajął miejsce za biurkiem. Pragnąc wywołać określony efekt, położył przed sobą teczkę i odpiął zatrzaski. Komputerowiec milczał.

– Panie... Tansky – zaczął Stone – czy tak właśnie wygląda pańska specyfikacja?

Komputerowiec wzruszył ramionami. Kontroler chrząknął.

– Jeśli nie porozmawiamy szczerze, nigdy pan stąd nie wyjdzie – ostrzegł. – Kontrola nigdy nie zgodzi się na człowieka, który nie istnieje. Dlatego pańska obecna tożsamość została nadpisana. Wątpię, czy uda się ją panu teraz wykasować. – Urwał na moment, by pozwolić sobie na teatralne westchnienie. – Cóż, to pańska wina. Może w ten sposób sam pan siebie stworzył, ale jest pan też teraz pod obserwacją, jakiej nie doświadczył dotąd żaden obywatel Zjednoczenia.

– Obserwacją? – zainteresował się komputerowiec. Nawet głos miał nieprzyjemny: suchy, ironiczny, drażliwy. Dmuchnął i Stone kaszlnął od dymu.

– Skoro potrafił się pan wykasować, może pan zrobić o wiele więcej – podjął. – Zmienić stan swoich kont kredytowych. Stworzyć kolejną tożsamość. Sprzedać informację o sposobie wykasowania jakimś terrorystom. Nie możemy do tego dopuścić. To koniec gierek, panie Hub. Jeśli chce pan stąd wyjść, musi pan powiedzieć, jak pan to zrobił. Tak? Rozumiemy się?

– Bo ja wiem... ale o co panu chodzi, Kontrolerze?

– Niech pan sobie nie żartuje! Żyje pan jeszcze wyłącznie dlatego, że zainteresował się panem sam Błękit i Klan Naukowy. Ale nam to zainteresowanie się nie podoba. Jest pan błędem, panie Tansky. Ujmą dla Kontroli Zjednoczenia. Uciążliwym insektem. – To ostatnie sformułowanie Stone przygotował sobie wcześniej, myśląc jeszcze, by dodać porównanie do piasku w trybach machiny Zjednoczenia, ale oczy komputerowca odebrały mu satysfakcję ze zgrabnie ułożonej figury. Coś tu się nie zgadza, zrozumiał. Tylko co?

– Słyszał pan kiedyś o Księstwach Granicznych, panie Stone? – spytał znienacka komputerowiec. Everett mrugnął.

– A co to ma do rzeczy?

– Niech pan sobie pomyśli. Systemy Zewnętrzne i Księstwa. Chciałby być pan tam księciem? A może bogaczem w Jądrze? Nadzorcą Sektora Kontroli? Politykiem Błękitu?

– Nie rozumiem, do czego pan zmierza.

– Na czym polega prawdziwa władza, panie Stone? Na nieskończonej sumie jednostek kredytowych? Rzeszy oddających się panu kobiet czy mężczyzn? Liczbie kupionych stanowisk? A może na ilości posiadanych układów planetarnych? Nie, panie Stone. Władza wygląda inaczej. Prawdziwa władza to odcięcie się ze sznurków i możliwość uplecenia własnych. Władza to umiejętność ucieczki od władzy.

– Co pan nie powie.

– Dokładnie tak. Dlatego wyjaśnię to raz, żebyśmy się dobrze zrozumieli. Potem nie będę się powtarzał.

– Nie rozumiem...

Człowiek podający się za Huba Tansky’ego westchnął.

– Wyjdę stąd, prędzej czy później. Pan o tym wie i ja także. Głównie dlatego, że chcecie się dowiedzieć, jak wykasować człowieka ze Strumienia i jak w pełni wyczyścić mu personal. Liczycie więc na to, że ucieknę i że znowu zmienię tożsamość. Że zrobię to na waszych oczach, pod ciepłą kuratelką. Wierzycie, że można mnie zmienić w laboratoryjną mysz. Chcecie bowiem wiedzieć... i dlatego stąd wyjdę. Niebawem.

– Zgnije pan tu!

– Być może. Ale chyba raczej nie. – Komputerowiec wydmuchał kolejną smużkę dymu. – Wiem to z powodu dwóch rzeczy.

– A to niby jakich?!

– Po pierwsze, daliście mi neopety w ramach przyjacielskiego klepnięcia po ramieniu. To znaczące. A po drugie, dokonaliście na mnie analizy. Dziś ją zakończycie. Tu – machnął ręką w stronę teczki – jest pewnie jakiś zaawansowany PsychoCyfer. Nie mylę się?

– Co to ma do...

– Ma, ma. – Mężczyzna zgasił peta i wyczarował skądś kolejnego. Zapalił, a Stone zrozumiał nagle, że sprawa jest przegrana. – Zrobicie zatem swoje, a potem mnie wypuścicie, licząc na to, że się odkryję – kontynuował. – Analiza wykryje bowiem to, co już doskonale wiecie. Coś, co uniemożliwi każdy wygodny układ pomiędzy mną a Kontrolą. Coś, co postawi pod znakiem zapytania nawet ewentualne tortury.

– A co to takiego?

– Zrozumiecie, że nikt nie będzie mną rządził.




Gdyby Hub Tansky nie był tak wystraszony, to cała sytuacja niezmiernie by go ubawiła.

Widział i słyszał wszystko z poziomu Serca. Muszki w stazo-nawigacji dostały... cóż, szału. Erin Hakl zerwała się od swojego stanowiska, tak samo półprzytomny Myrton. Monsieur zastygł z otwartą na oścież gębą. Staruszek doktor wyglądał tak, jakby ktoś podłączył go do prądu – coś popiskiwał i skakał. Jednym słowem: istny cyrk i rozgardiasz.

Wszyscy wyglądali na bardzo poruszonych przez młodą, niestabilną Wise. Co ona narobiła? Patrząc, jak muszki podskakują i brzęczą, Tansky zaczął szukać Pinsleep, ale już w trakcie wprowadzania poleceń zrozumiał, że to bezcelowe.

Wiedział świetnie, gdzie jest.

Ta idiotka poleciała do ładowni. Czy Grunwald zamknął pomieszczenie? Kiedy nieśli tego nieszczęsnego Stripsa, nie miał pewnie do tego głowy i nie zablokował drzwi. Palce Huba, niemal bez udziału świadomości, wprowadziły polecenie i monitor wyświetlił informację o otwartych drzwiach magazynowego luku. Oczywiście.

Już lecą, zrozumiał. Podniecony Myrton, podekscytowana Hakl. Pędzą, jakby mieli dostać roczną wypłatę. Przebierają nóżkami, machają skrzydełkami. Tuż za nimi zasuwa drogi doktorek – pędzi w prysiudy, trzęsie się, jakby dostał padaczki. Lecą do otwartych drzwiczek, zapewne na własną zgubę. Pewnie myślą, że załatwią sprawę, pykając ze swoich karabinków i pistolecików. Mylą się. Maszyna zrobi z nich miazgę.

Co to mnie w zasadzie obchodzi, pomyślał. Jestem w Sercu, gdzie mogę zagrozić natychmiastowym wyłączeniem wszystkich systemów czy nawet wysadzeniem tego starego pudła. Jeśli Maszyna dostanie się do SN i spróbuje zrobić obejście, pozwolę się jej podłączyć, a potem przysmażę jej port dostępu i porozmawiam sobie ze Stripsami. Strategia, dzięki której wszyscy wygrają. Może z wyjątkiem załogi.

Z drugiej strony, istniała iluśtamprocentowa szansa, że Maszyna wejdzie do Serca i nie bacząc na groźbę autodestrukcji statku, urwie Tansky’emu głowę. Plaga wie, co miała w tej swojej łepetynie po wiekach dryfowania w Głębi. Nawet jeśli była wówczas wyłączona. Maszyny podobno nie zapadały na chorobę pogłębinową, ale kto mógłby stwierdzić, na czym polega szaleństwo sztucznego mózgu? Mogły być chore, nawet o tym nie wiedząc.

I proszę, zachichotał Hub. Rozwiązałeś zagadkę Wojny Maszynowej. Maszyny zaatakowały ludzkość, bo rozchorowały się od skoków głębinowych. Posadka w akademiach Klanu zapewniona.

Bzdury. Tansky oblizał wargi i poklepał się ręką po kieszeni pocerowanego kombinezonu w poszukiwaniu neopeta.

Maszyna ich pozabija, uznał.

A Plaga mnie to obchodzi.




Monsieur zaczął biec po chwili, gdy zrozumiał implikacje zniknięcia Wise. Zatrzymał się dopiero, gdy wybiegał z pokładu głównego na pokład środkowy.

Nikt nie został w stazo-nawigacji, zrozumiał. Tylko ten świr w Sercu. Jeśli coś odbije Stripsom, rozwalą nas, zanim Hub zdąży zareagować.

Z westchnieniem wrócił do konsoli nawigacyjnej i usiadł w fotelu pierwszego pilota.

– Te, Tansky – rzucił do interkomu – weź mnie podłącz do zbrojeniówki. I daj jakieś instrukcje, bo nie umiem pilotować tego plagostwa.

Serce milczało. Hub nie miał najwidoczniej ochoty z nim rozmawiać, ale instrukcje doszły: wyświetliło je holo konsoli razem z usłużną ikonką wykastrowanej SI. Teoretycznie Sztuczna Inteligencja mogła sama pilotować statek, ale konieczność jej kastracji wykluczała intuicyjność decyzji. W większości przypadków oznaczało to śmierć statku – wystarczyło, by na jednostce przeciwnika siedział ktoś, kto wybiegał myślami poza schematyczne myślenie SI. Jego własna wykastrowana SI przewidywała wówczas ruchy SI przeciwnika, a dodatkowy element strategiczny leżał po stronie chaotyczności i improwizacji człowieka. Monsieur słyszał, że tego nie potrafiły skopiować nawet Maszyny.

– Tu mam lampeczki, a tu kreseczki – mruknął. – Nic z tego nie rozumiem. Dobra. Sterowanie... – Złapał za wystający z konsoli uchwyt i pociągnął. Na razie wszystko było zablokowane i nie miał dostępu do zbrojeniówki, ale przypuszczał, że w razie potrzeby Tansky odblokuje co trzeba.

Musiał się czymś zająć. Nie chciał myśleć o Wise. Kiedy pomyślał, jak niewiele brakowało, by Strips zrobił z niej miazgę, czuł dziwne, przejmujące zimno. Coś jak chłód. Nieprzyjemne uczucie pełzło od jąder aż do szczytu kręgosłupa i tworzyło dookoła niepokojące pole. Martwą strefę lodu.

Niech cię Plaga, Wise. Niech ją Plaga weźmie! Nawet jej nie dotknę, postanowił. Po Plagę mi to. Mało to bab na stacjach? Z o wiele większymi cyckami i na tyle chętnych, by poeksperymentować z seksownym mechanikiem za odpowiednią kwotkę. Tylko jeszcze Wise zapłaci za to, co zrobiła. Kiedy przyjdzie na to odpowiedni moment. A wtedy...

Monsieur puścił uchwyt. Przez moment patrzył na rysującą mu się przed oczami instrukcję sterowania, nie widząc jednak animowanych schematów i płaskofilmów. Przełknął ślinę, próbując opanować niezrozumiałe podniecenie. Zastygał, choć wciąż gdzieś w tle czuł dreszcz.

Jedno jest pewne, pomyślał. Teraz przynajmniej wiem, że AmbuMed zrobił swoje.

Skoro tak mnie wzięło, to jestem zdrów jak ryba.




Dobiegnięcie do luku magazynowego zajęło im chwilę – tyle, ile potrzeba, by ochłonąć. Myrton dobiegł pierwszy, choć niemal równocześnie z Erin. W tle człapał doktor Harpago ze swoim odzyskanym rewolwerem fuzyjnym.

– Erin, przygotuj broń – rozkazał Grunwald. Hakl kiwnęła głową i odbezpieczyła sześciostrzałowy rewolwer Zybex na pociski fizyczne. Myrton zaklął cicho, zdejmując blokadę z karabinka plazmowego.

– Jeśli ma pole magnetyczne, strzelisz z zybexa – oznajmił. – Zwykły, średniowieczny pocisk powinien się przebić.

– W porządku, kapitanie – wyszeptała.

– Doktorze... ma pan ten rewolwer fuzyjny. Proszę go zatrzymać, ale niech pan nas nie powystrzela. Jeśli Hakl zdejmie ewentualne pole pociskiem, dokończę go plazmą. Pan występuje jako wsparcie.

– Nie wiadomo, czy będzie... agresywny – chrząknął Jones.

– To Maszyna – wycedził Myrton. – Jaka miałaby być? Gotowi?

– Tak – potwierdziła Erin, przygotowując się do ataku. Przerażony doktor kiwnął jedynie głową.

– Na trzy – rozkazał Grunwald. – Raz, dwa... – nacisnął przycisk otwarcia – i trzy.

Drzwi ani drgnęły.

– Blokada? – wyszeptał Harpago. Zaskoczony Myrton dotknął panelu i wprowadził dodatkowy kod, ale urządzenie tylko pisnęło i drzwi pozostały zamknięte.

– Tansky – powiedział do mikrofonu kontaktowego – mamy problem z drzwiami do ładowni.

– Wiem, kapitanie – odpowiedział mu spokojny, cichy głos Huba. – Bardzo mi przykro, ale nie mogę was tam wpuścić przynajmniej do momentu, w którym pan nie ochłonie.

– Chyba robisz sobie... – zaczęła Erin, ale Tansky jeszcze nie skończył.

– Moglibyście tam wejść i dać się pozabijać. To Maszyna czwartej generacji. Całkiem możliwe, że nas przewyższa pod każdym względem. Jest spora szansa, że potrafi się skutecznie obronić i to lepiej, niżbyśmy chcieli. Nie mogę pozwolić wam zginąć.

– Wise... – zaczął Harpago, ale Hub i na to miał najwyraźniej odpowiedź.

– Jeśli dziewczyna tam jest i uruchomiła Maszynę, to najprawdopodobniej zginęła. Są też spore szanse, że stała się zakładnikiem. Niech pan posłucha, kapitanie. Maszyna będzie dążyła do opanowania „Wstążki”. Po eliminacji wszystkich zagrożeń zakazi swoim oprogramowaniem statek i wykasuje imprint. To, że nas pozabija, jest więcej niż pewne.

– Cieszę się, że wspomniałeś o imprincie, Tansky. Wiesz dobrze, że otworzę te drzwi – powiedział Myrton. – Zablokowałeś je mechanicznie, ale wejdę w system z poziomu konsoli. Do Plagi, przy odrobinie szczęścia mogę podpiąć się i tutaj, przez genoczytnik.

– Wtedy spowoduję spięcie. Samych drzwi. Otworzą się dopiero po wizycie „Wstążki” w stoczni.

– Do jasnej Plagi, Tansky! Nie będziesz się rządził na moim statku!

– Kapitanie... – głos Huba brzmiał niemal przepraszająco – niech pan się posłucha. Nie... nie rządzę panem. Chronię tylko załogę przed nieprzemyślanymi skutkami pańskiej decyzji.

Grunwald zaklął i wyciągnął rękę do drzwi. Cofnął ją jednak niemal w tym samym momencie.

– Twoja propozycja, Tansky – wycedził. – Jestem cierpliwy. Słucham.

– To proste, kapitanie. Kontynuujemy. Skaczemy do Przedpokoju Kurtyzany. Tam informujemy Stripsów, że Maszyna dokonała samoczynnej aktywacji. Następnie... otwieramy luk magazynowy. Na razie go zablokowałem, na wypadek gdyby Maszyna chciała go otworzyć i wydostać się na zewnątrz. Nie możemy ryzykować. Nie wiemy, czy nie potrafi przetrwać w próżni. Tak czy owak, niech Stripsowie ją zabierają.

– A co z Wise? – spytała Erin.

– Dziewczyna jest już stracona – przyznał Hub. – Nawet jeśli przeżyła i Maszyna jej nie zabiła, to w ładowni nie ma stanowiska stazowego. Po skoku dostanie choroby pogłębinowej.

– Na to się nie zgodzę. – Grunwald pokręcił głową. – Nie ma takiej opcji, Tansky. Zablokowałeś drzwi. Wymyśl teraz, jak ją z tego wyciągnąć. Nie skoczymy, dopóki Wise nie będzie bezpieczna lub nie upewnimy się, że nie żyje.

– Niech pan pomyśli, kapitanie – głos Huba ocierał się o współczucie, ale trudno było wyczuć, czy komputerowiec mówi szczerze, czy tylko udaje. – Ona prawie na pewno już nie żyje. W najlepszym wypadku jest zakładnikiem. Sama ściągnęła na siebie ten los. Nikt jej nie kazał tam włazić.

– Nie. Nikt nie dostanie choroby pogłębinowej – uciął Myrton. – Nie na moim statku. Twierdzisz, że Maszyna nas pozabija. Być może masz rację. Jednak albo otworzysz teraz te drzwi, albo zaproponujesz rozwiązanie, które ocali Wise.

– Kapitanie...

– Nie. Negocjacje się skończyły, Hub. To koniec rozmowy, chyba że zamierzasz przeprowadzić prawdziwy bunt i przejąć mój statek. Ale wiedz, że wtedy odstrzelę ci tę twoją...

– Nie chciałabym wam przeszkadzać, chłopcy – przerwała mu martwo Erin Hakl – ale drzwi do ładowni właśnie się otwierają.




– Tu krążownik „Jehannam” Floty Zero – zagrzmiał głośnik. Monsieur otrząsnął się z niespokojnych myśli. – Konieczne jest stwierdzenie, że przeprowadzona symulacja zyskała swoje potwierdzenie – dudnił cybernetyczny głos. – Konieczne jest stwierdzenie wyrażenia zgody na plan Myrtona Grunwalda, kapitana skokowca „Wstążka”. Konieczne jest potwierdzenie kontaktu.

– Hub – krzyknął mechanik. – Gadają mi tu...! Słyszysz?! Jak to się wrzuca w interkom, żeby wszyscy słyszeli?! Plaga! Weź to odbierz!

Niestety, Tansky nadal milczał. Siedział w komputerach czy pitolił sobie z kapitankiem, tego Monsieur nie wiedział, ale szczerze mówiąc, niewiele go to obchodziło. Plagowy komputerowiec! Milczy, a Monsieur słyszał niemal tykanie wewnętrznego zegara: Stripsowie byli znani z przeprowadzanych non stop symulacji swoich zachowań. Co, jeśli milczenie się przeciągnie i przeprowadzą sobie następną, z której wyniknie, że dobrze by było rozwalić „Wstążkę”? Pełen najgorszych przeczuć mechanik zbliżył usta do mikrofonu kontaktowego i nacisnął ponownie przycisk.

– Tu... eee... mechanik pokładowy Monsieur. Czy mogę prosić o przekazanie danych dotyczących planu? Odbiór? – spytał. To powinno zająć im nieco czasu. Niestety, odezwali się natychmiast.

– Tu krążownik „Jehannam” Floty Zero. Konieczny jest kontakt z Myrtonem Grunwaldem, kapitanem skokowca „Wstążka”. Konieczne jest stwierdzenie, że tożsamość „Monsieur” jest nieznana i nie może zostać zweryfikowana. Konieczne jest potwierdzenie kontaktu.

– Pogadamy sobie – mruknął Monsieur. – Niestety, koniecznie weryfikuję, iż byłem w ambulatorium – powiedział. – W trakcie koniecznego leczenia, eee... głowy. Konieczne jest stwierdzenie, że kapitan poszedł do, eee... klopa. Konieczne jest stwierdzenie, że stawia tam klocka. Czy konieczna jest analiza owego klocka? Odbiór.

Tak jak się spodziewał, odpowiedziała mu cisza. Zachichotał, odsuwając się od konsoli nawigacyjnej. Niech sobie teraz zrobią symulację. Ciekawe, czy...

– Tu krążownik „Jehannam” Floty Zero. Konieczne jest stwierdzenie, że rozpoczęta została operacja. – Monsieur mógł się mylić, ale głos brzmiał niemal złośliwie. – Konieczne jest stwierdzenie, że operację skoku do NGC 1624, nazwa katalogowa Collinder 53, nazwa katalogowa Przedpokój Kurtyzany, będzie wspierał krążownik „Jehannam”, krążownik „Barzakh”, niszczyciel „Nihil”, fregata „Siunjata”. Konieczne jest stwierdzenie, że operacja transportu do boi lokacyjnej systemu Tester rozpocznie się za czas minus dziesięć błękitnych minut. Konieczne jest stwierdzenie o rozpoczęciu odliczania. Konieczne jest zamknięcie kanału komunikacyjnego.

– O kurwa – jęknął Monsieur.




Jared.

Pinsleep odsunęła się, wciąż czując na wargach smak zimnego pocałunku. Jej książę leżał nieruchomo, tak jak go zostawiła: nienaturalnie piękny, o krótko ostrzyżonych, niemal białych włosach. Jego skóra zdawała się lśnić w świetle pykających reflektorów.

A potem się poruszył.

Było to tylko mgnienie. Jakby przeszedł go drobny dreszcz. Przez chwilę uwierzyła, że ruch tylko jej się przywidział... Ale Jared otworzył oczy. Były niemożliwie błękitne i Pin ledwo powstrzymała się od krzyku.

Co ja narobiłam?

Maszyna usiadła. W jej ruchu była pewna nienaturalność, coś sztywnego, co zdawało się zanikać z każdą sekundą. Spojrzała na swoją dłoń, jakby analizowała działania podsystemów, i rozchyliła lekko usta. Oddychała; to Wise zauważyła od razu. Konieczna symulacja, przemknęło jej przez głowę. Musi oddychać, by stwarzać wrażenie życia, nawet jeśli nie ma to większego znaczenia.

Ale to przecież nie Maszyna. To Jared. Czy Jared był Maszyną? Nie miała pojęcia – instynktownie podjęta decyzja sprawiła, że wszystko się poplątało.

– Incipere – odezwał się i wtedy krzyknęła. Głos miał taki sam, jak zapamiętała, ale brakowało w nim dawnej ironii. Coś się zmieniło. – Unitas.

Jedność, zrozumiała. Mówi w języku maszynowym... i szuka Jedności. Z tego, co pamiętała, tak nazywał się Byt Maszynowy dowodzący Maszynami w trakcie Wojny.

– Jared? – spytała. Spojrzał na nią tak, jakby widział ją po raz pierwszy.

– Diem perdidi sub specie aeternitatis – oznajmił i wstał. Był nagi, choć części ciała nadal skrywała półprzezroczysta folia. – Ubi sunt Unitas?

– Posłuchaj... – zaczęła, starając się, by nie wyczuł w jej głosie lęku. – Przestań używać języka maszynowego. Nie znam go. Rozumiesz, co mówię?

– Gdzie być Jedność? – powtórzył. Zawahał się przez moment, by poprawić: – Gdzie jest Jedność?

– Nie ma Jedności – powiedziała. – Jedność nie istnieje. Została pokonana w Wojnie Maszynowej. Zostałeś tylko ty.

– Kim jesteś? – spytał natychmiast. – Człowiek – odpowiedział sam sobie. Lekko przekrzywił głowę. – Wtręt cybernetyczny. Część całości. W ciele. Widzę Maszynę. Coś jest niezgodne.

– To personal – zrozumiała. – Mówisz o personalu. W twoich czasach... nie było personali? Bez nich nie można normalnie żyć w Wypalonej... w świecie – teraz ona się zawahała. Spytała: – Nie poznajesz mnie? Jared... to ja. Pinsleep Wise.

– Jared – powtórzył. – Nie, nie poznaję – odpowiedział. Z każdą sekundą mówił płynniej i stawał się bardziej ludzki, było to niemal przerażające. – Jared? Rozumiem.

– Co: rozumiesz?

– Jednostka Autonomiczno-Reprogramowa klasy D. Jared. Zbitka fonetyczna – wyjaśnił i uśmiechnął się krzywo i nienaturalnie, by zaraz zastygnąć bez ruchu, zastanowić się i uśmiechnąć szczerym, czystym uśmiechem. – Posługujesz się dziwnym terrańskim – uznał. – Brzmi inaczej, jakby był odtworzony. Jared. Zabawnie. Gdzie jestem? Powiedz mi, Pinsleep Wise.

– Na statku.

– Oczywiście – zgodził się. – Dziękuję. Możesz podać typ statku?

– Skokowiec.

– Nie rozumiem.

– Niewielki statek transportowo-handlowy z napędem głębinowym.

– Załoga?

– To nie przesłuchanie – skrzywiła się, stając wreszcie na nogi. – Dlaczego mnie nie poznajesz?

Zawahał się i wykonał nieforemny ruch, który zaraz poprawił i przerobił we wzruszenie ramion.

– Nigdy cię nie widziałem. Nie mogę nawiązać kontaktu z Jednością – poskarżył się. – Potrzebuję informacji.

– Ja również. Widywałam cię przez... Plaga, Jared, przez lata, a ty teraz mówisz, że mnie nie poznajesz?! – Nie chciała wybuchnąć, ale świadomość, że Maszyna nie wie, kim jest, doprowadzała ją do wściekłości.

– Plaga? – zastanowił się. – Plaga została pokonana w trakcie Wojny Kseno. Kiedy została pokonana Jedność? Pokonanie Jedności jest niemożliwe.

– Tysiące lat temu... nie mam pojęcia. Jest już dawno po Wojnie Maszynowej. Zniszczyliście prawie sto procent Galaktyki, a ty tego nie pamiętasz?!

– Mój transport został wysłany w trakcie trwania Wojny – wyjaśnił. – Ach, rozumiem. Widmo głębinowe. Kiedy nas wyciągnęliście?

– Nie twój interes.

– Proszę cię, Pinsleep Wise. – Podszedł bliżej. Gdyby zobaczyła go teraz po raz pierwszy, nie potrafiłaby odróżnić od człowieka. Czy to możliwe, że tak szybko się dostosował? – Nie mogę nawiązać kontaktu z Jednością. To boli. Pomóż mi.

– Odsuń się – syknęła, przesuwając się tak, by dotknąć plecami drzwi. Sięgała już ręką do panelu, zastanawiając się, czy zdąży je otworzyć. – Nie zbliżaj się do mnie.

– Przepraszam – powiedział i brzmiało to tak, jakby naprawdę było mu przykro. Poczuła, że robi się jej zimno.

– Po prostu się nie zbliżaj – powtórzyła. – Teraz powoli wyjdę... a ty zostaniesz w ładowni. Porozmawiam na twój temat z... z kapitanem.

– Wolałbym, żebyś nie wychodziła, Pinsleep Wise – poprosił. Jego głos znowu się zmienił: teraz brzmiał jak nieco wystraszony, układny głos młodego człowieka, którego symulował. – Proszę, nie rób tego. To ładownia, tak? Luk magazynowy? Twój kapitan wyrzuci mnie w przestrzeń, kiedy wyjdziesz. Nie chcę ginąć. Czy nie możemy wyjść razem?

– Nie – pokręciła głową, próbując nacisnąć przycisk otwarcia. Nic nie pisnęło ani nie udało jej się niczego wcisnąć. Drzwi zostały zablokowane. – Nie...

– Nic wam nie zrobię, naprawdę – powiedział, podchodząc niepewnie. Jego nieskazitelna skóra lśniła w świetle reflektorów, białe, krótkie włosy błyszczały lekkim srebrem. – Pozwólcie mi wyjść. Muszę skontaktować się z Jednością. Proszę.

– Nie. Znam cię. Możesz kłamać, ale znam cię, Jared. – Zawahała się przez moment, lecz dodała: – Jesteś Plagą.

Jared zatrzymał się. Zamknął usta. Kiedy je otworzył, jego głos brzmiał znacznie pewniej.

– Zawrzyjmy rozejm – zaproponował. – Układ. Wypuść mnie, Pinsleep Wise, a powiem ci, co myślisz, że widziałaś.

Pokręciła głową, drugą ręką sięgając do kieszeni kombinezonu. Nie pomyślała o tym, by zabrać swój pistolet laserowy. Miała jednak jedną rzecz, którą nosiła stale przy sobie, od czasu kiedy ją dostała.

Paralizator Huba Tansky’ego.

Nie sądziła, żeby udało się nim sparaliżować Jareda, ale wyładowanie piezoelektryczne powinno zadziałać na układ blokujący. Powoli wyciągnęła niewielką, podłużną fasolkę wielkości kciuka i dotknęła nią panelu. Możliwości były trzy. Nic się nie stanie, a ona sparaliżuje sobie rękę. Drzwi zablokują się na dobre. Albo się otworzą.

– Brzmi ciekawie – przyznała. – To co widziałam twoim zdaniem? Miałam wieloletnią halucynację na twój temat, zanim cię poznałam? A może przeniosłeś się w czasie, żeby mnie dręczyć?

– Nie. – Pokręcił głową. – Wypuść mnie, Pinsleep Wise. Proszę. Odpowiem na wszystkie twoje pytania, o ile zdołam, tylko mnie wypuść. Nie wiem, ile dam radę przetrwać... bez Jedności.

Ale Pin nie słuchała go już. Przymknęła oczy i uruchomiła przyłożony do drzwi paralizator.




– Jak to się otwierają?! – pisnął doktor Harpago. To, co powiedziała Erin, było jednak faktem: drzwi od ładowni unosiły się z cichym sykiem i trzaskiem elektrycznego wyładowania.

Myrton zaklął, unosząc do oka celownik karabinka plazmowego. Hakl wycelowała z zybexa.

– Nie mogę tego... – przerwał Hub i zdusił w ustach przekleństwo. Usłyszeli wściekłe klekotanie klawiatury: najwidoczniej komputerowiec próbował opanować sytuację.

Nie miało to już jednak znaczenia, bo przez podniesione drzwi wpadła tyłem Pinsleep Wise, potykając się o wysoki próg i przewracając na posadzkę korytarza. Kilka metrów za nią stała aktywowana Maszyna.

– Plaga! – syknął Grunwald, widząc, że Maszyna zmierza w kierunku wyjścia. – Tansky, zamykaj natychmiast te pieprzone drzwi!

– Nie mogę...!

– Stój albo strzelę! – wydarł się Myrton, ale Maszyna nie przejęła się jego groźbą. Pobiegła gładko, nagie stopy uderzały mocno o podłogę statku. Następnie uchyliła się przed torem potencjalnego strzału i wyskoczyła z ładowni.

Już w trakcie skoku strzeliła do niej Erin: pocisk przeleciał milimetry od lewego ramienia i odbił się rykoszetem od ścian ładowni.

Myrton wystrzelił, gdy uznał, że trafienie jest pewne. Karabinek plazmowy zaterkotał, mieszając się z odgłosem kolejnego wystrzału Erin. Maszyna była jednak szybka i zwinna. Nawet jeśli ją osmalili, to strzał nie zrobił na niej wrażenia.

Wszystko trwało dwie sekundy, może krócej, gdy Grunwald ze zdumieniem zauważył, jak karabin wysuwa mu się z rąk, wyszarpnięty przez Maszynę, i leci w głąb korytarza. Hakl krzyknęła; Maszyna była już przy niej, sięgnęła i płynnym ruchem wyciągnęła z ręki pierwszej pilot rewolwer. A następnie, wykonując zgrabny piruet, zatrzymała się tuż przy doktorze Harpago i przyłożyła mu broń do skroni.

Jones jęknął słabo i cofnął odruchowo głowę – najwidoczniej dymiąca jeszcze lufa przypaliła mu skórę.

– Rzuć broń – rozkazała Maszyna. Doktor wypełnił polecenie i oparł się o ścianę korytarza. W tym samym momencie usłyszeli zduszony jęk: to Monsieur, przybiegając z odsieczą, zatrzymał się nagle w połowie drogi. Nie miał broni i bał się poruszyć.

Powoli, niepewny tego, co widzi, uniósł ręce w geście rozpaczliwego poddania.

– Jeśli nas pozabijasz, komputerowiec w Sercu uruchomi autodestrukcję – powiedział Myrton.

– Rozumiem – powiedziała Maszyna. – Jesteś inny niż pozostali – dodała z zaciekawieniem w głosie. – Nie masz personala, tylko porty dostępowe. Nie rozumiem. Pinsleep Wise powiedziała, że nie można bez niego żyć.

– Najwidoczniej ja mogę.

– Jesteś kapitanem – uznała Maszyna. – Dobrze. Prowadź na mostek. Pozostali idą z nami.

– Nie sądzę – zaprzeczył Myrton. – Chyba nie rozumiesz, co powiedziałem. To pat. Jeśli nas skrzywdzisz, wszyscy wylecimy w próżnię. Odłóż broń i wróć do luku magazynowego. Nic ci nie grozi – obiecał. – Niebawem zostaniesz przeniesiony na inny statek. Mieliśmy to zrobić i tak, ale dziewczyna cię uruchomiła.

– Serce – powiedziała Maszyna. – Zwracam się do Serca. Jesteś tam, komputerowcu? Odpowiedz.

– Hub, nie... – krzyknął Myrton, ale Maszyna wycelowała w kapitana rewolwer i odbezpieczyła kurek.

– Odpowiedz albo twój kapitan zginie – powiedziała. – Zrób to teraz. Nie będę czekać.

– Jestem – usłyszeli zmęczony głos Tansky’ego.

– Twój kapitan, Hub, twierdzi, że masz uruchomioną autodestrukcję tego statku – powiedziała Maszyna dziwnie grzecznym, niemal układnym głosem młodzieńca, którego udawała. – Zapewne trzymasz ją na instrukcji wsadowej. Autodestrukcja połączona jest z rdzeniem skokowca. Wystarczy, że naciśniesz klawisz, a rdzeń odda całą pozostałą energię. Nastąpi wybuch. Nie mylę się?

– Nie mylisz się, chodząca lodówko.

– Dobrze. To wygodne rozwiązanie. Naciskasz klawisz i nie trzeba już myśleć. Chcę jednak zapytać, kiedy naciśniesz klawisz? Czy jak zabiję kapitana? A gdybym zabił kogoś innego? Pinsleep Wise? Czy kogoś z pozostałych? Co zrobisz, jeśli zabiję jedną osobę, a pozostali będą nadal żyć? Czy życie tylu ludzi nie jest warte tego, by spróbować przetrwać? Czy ci ludzie coś dla ciebie znaczą? Jeden z nich jest już stary – kontynuowała Maszyna. – Jeśli to jego zabiję, czy wysadzisz statek? On już przeżył swoje życie, Hub. Żył dłużej niż pozostali. Czy pozostali mają za niego zginąć? I czy ty masz zginąć za nich?

Maszyna urwała, ale wyraźnie słyszeli ciężki oddech Tansky’ego.

– Nie musisz odpowiadać, Hub – dodała Maszyna. – Chcę, żebyś to przemyślał. Nie chcę nikogo zabijać. Chcę tylko pójść na mostek. Tak to się nadal nazywa?

– To stazo-nawigacja – odpowiedział komputerowiec. – Stazo–kurwa–nawigacja, pieprzona suszarko.

– A zatem nadal musicie używać stazy do skoków przez Głębię – uznała Maszyna. – Dobrze. Czy teraz możemy pójść do stazo-nawigacji? Kapitanie?

– Słuchajcie – chrząknął Monsieur. Wszyscy odwrócili się w stronę mechanika, wciąż trzymającego ręce w górze. Maszyna spojrzała na niego z zainteresowaniem, nadal celując w Myrtona. – Słuchajcie... Plaga. Musicie mnie wysłuchać. Mamy już tylko siedem minut. Mamy siedem minut, do Plagi jasnej! Oni zaraz zaczną!

– Siedem minut na co? – zaciekawiła się Maszyna.

Monsieur oblizał wargi.

– Nie chcę wam... przeszkadzać – podjął. – Widzę, że jesteście zajęci. Ale... coś powiedziałem, Stripsowie się zdenerwowali... i chyba mamy poważny problem.

– Co powiedziałeś Stripsom?! – syknął Grunwald.

Monsieur wzruszył ramionami.

– Nic takiego. Coś o stawianiu klocka. Bardzo to ich ruszyło i powiedzieli, że zaczynają operację ze skokiem. Z krążownikami, fregatami i takimi tam. Niszczycielami.

– Na Tych, Którzy Odeszli, Monsieur... – jęknęła Hakl. – Coś ty, do Plagi, nawyprawiał?

– Zacznijmy może od początku – zaproponowała Maszyna po chwili przeciągającej się ciszy. – Nie wiem, kim są Stripsowie. Nie rozumiem, czemu nerwowo reagują na dyskusję o stawianiu architektonicznych konstrukcji. Ale wiem, że jeśli nie wyruszymy zaraz do stazo-nawigacji, strzelę waszemu kapitanowi w głowę. Czy ktoś pragnie coś dodać?

Nikt nie pragnął.

– Świetnie – powiedziała Maszyna głosem pięknego, dwudziestokilkuletniego młodzieńca. – A więc idziemy.





Temat: podstawowa klasyfikacja jednostek kosmicznych. Proszę o uwagę! Wyróżniamy: sondy, skoczki głębinowe, myśliwce bliskiego i dalekiego zasięgu, transportowce (tonaż w zależności od potrzeb), skokowce, fregaty, automatyczne falowce z personelem technicznym, niszczyciele, krążowniki lekkie, zwykłe i ciężkie, rzadko spotykane superkrążowniki, pancerniki i wyjątkowo rzadkie superpancerniki – dumę floty Zjednoczenia. Istnieje duża liczba okrętów z Systemów Zewnętrznych, których uzbrojenie jest niestandardowe bądź artefaktowe. Zdarzają się też przypadki na nowo reaktywowanych jednostek z czasów Wojny Maszynowej, ale nimi nie będziemy się dziś zajmować. O rakietach powiem wam później, jest ich w każdym razie wiele i produkowane są często poza ZFK na mocy legalnych kontraktów. Dodatkowa informacja: po Wojnie Maszynowej w rękach ludzkości pozostało kilka stacji bojowych typu A, B i C. Owe stacje nie są obecnie produkowane przez ZFK. Ich podstawowa cecha to zaawansowana defensywa. Jako takie nadają się głównie do ochrony strategicznego obszaru okołoplanetarnego. Co do reszty... Spójrzmy...

Największe znane jednostki tego typu należały do Obcych i później Maszyn, chociaż w archiwach Strumienia znajduje się informacja, że i ludzkość była w posiadaniu przynajmniej dwóch takich obiektów. Nazywano je kolosami i wiadomo tylko, że posiadały od dwudziestu do ponad trzydziestu kilometrów długości. Ich pełna specyfikacja nie została nigdy poznana. W podręczniku znajdziecie informacje na temat mitycznego okrętu typu „Tytan” czy inny „Gargantua”. Z góry uprzedzam wasze pytania: najprawdopodobniej te gigantyczne okręty nigdy nie istniały.

Na tym kończymy nasze krótkie wprowadzenie.


fragment wykładu dla kadetów Akademii Kosmicznej





Kiedy Natrium Ybessen Gatlark znalazł się w swojej kajucie, Aro wciąż piszczał sygnałem alarmowym. Maszyna wyglądała na podekscytowaną, o ile o ekscytacji mogła być mowa w przypadku sztucznego urządzenia. Niemniej jednak Aro uspokoił się dopiero wtedy, kiedy Nat nachylił się i wyświetlił wiadomość z panelu kontrolnego Maszyny.

Aro zadrżał i wypluł niewielkie, zielonkawe pasemko holo, kończące się prostym symbolem graficznym: przekaz był przekazem audio. Zatrzeszczało.

– Do nieznanego odbiorcy – głos został komputerowo zmieniony i brzmiał tak bezosobowo, jak było to tylko możliwe. – Tu Mnich. Informacja, która do ciebie dotarła, traktowana jest szyfrowanym kodem odbiorczym. Znajduję się na niszczycielu Zjednoczenia „Niania”, dowodzonym przez kapitana Vermusa Tarma. Jestem gotów do nawiązania rozmowy i współpracy w zakresie przejęcia ładunku. Proszę o kontakt. Koniec polecenia ukrytego.

Polecenie ukryte, zrozumiał Nat. Zdanie-szyfr oznaczające, że wypowiada je agent Loży! Jest tutaj, ten cały Mnich, i pragnie współpracy... Do Plagi... a niech to!

– Aro – powiedział Natrium – czy masz adres kodowy przekazanej wiadomości?

– Posiadać adres.

– Świetnie. Rozpoczynamy transmisję. – Chrząknął, czekając, aż Maszyna przejdzie w tryb nadawczo-odbiorczy. – Tu Goblin do Mnicha – rozpoczął, starając się mówić spokojnie. – Potwierdzam kontakt. Znajduję się na gatlarskim niszczycielu „Płomień”, kapitan Kayt Telses. Potrzebuję dokładnych informacji co do planów i strategii Zjednoczenia. W przypadku komplikacji, z racji zajmowanej przez ciebie pozycji, zalecam całkowity sabotaż „Niani” bądź sabotaż jej systemów. W razie potrzeby będziemy gotowi do przyjęcia cię na pokład. Gdyby do tego doszło, posłuż się zwrotem „niemiło mi bardzo”. Jeśli jesteś w stanie przekierować wiązkę transmisyjną w bezpieczne miejsce, nalegam na bezpośrednią rozmowę. Koniec polecenia ukrytego.

Odetchnął.

– Teraz zaczekamy – powiedział do Maszyny. – Aro, nadal działasz w trybie odbiorczym. Chcę mieć każdą wiązkę, jaką możesz wychwycić. Ten agent działa od jakiegoś czasu. Może dopisze nam szczęście i jeszcze coś namierzymy?

– Tryb odbiorczy, wyszukiwanie wiązek – zgodził się Aro. Maszyna zaklekotała, a w tym samym momencie zatrzeszczał interkom „Płomienia”.

– Nat? – głos kapitana Telsesa brzmiał nieco inaczej niż zwykle. – Chłopcze, wracaj mi zaraz do SN. Mamy tu... Sori, zostaw ten mikrofon! Mamy tu sytuację! Plaga... jak to się... – Kolejny trzask, tym razem zakończonego połączenia.

– W tę i z powrotem – stwierdził ponuro Natrium, naciskając przycisk wózka. – Wykończą mnie.




Zachariasz Lem nie zamierzał czekać.

Istniała spora szansa, że uzyska odpowiedź od agenta, który mógł – choć nie musiał – znajdować się w systemie. Nie wiedział, ile może to potrwać, ale był pewien, że na pewno za długo. Na szczęście w stazo-nawigacji „Niani” zapanował względny spokój i wyglądało na to, że potrwa on przez najbliższe pół błękitnej godziny. W „Dzidzi” trwała narada, mądre głowy kapitanów podejmowały strategiczne decyzje. Zastanawiał się, jakich to cudów strategii można oczekiwać, dopóki skokowiec i towarzyszące mu okręty Stripsów nie raczą wylecieć z chaosu Wypalenia.

Nieważne; w tej chwili najistotniejszy był dowódca „Krzywej Czekoladki”. Sporo wskazywało na to, że to on może być agentem – a jeśli tak, należało jak najszybciej działać.

– Enoba – odezwał się do pierwszej pilot „Niani” – słuchaj, jak nie jestem teraz potrzebny...

– Możesz iść, Lem – odpowiedziała Styls, nawet na niego nie patrząc. – Poustawiałeś koordynaty?

– Nie było ich za wiele.

– W porządku.

– Mam nadzieję, że znajdą tego Flinka – powiedziała, kiedy wstał już od swojego fotela. – To plagowe świństwo, że zostawił cię samego przy takiej akcji. Najpierw zabrał twoje stanowisko, a teraz...

– Dzięki, Styls.

– Jak już go znajdą, powiedz. Dobiorę mu się do dupy.

Na pewno, pomyślał, uśmiechając się nieszczerze. Cóż, droga Enobo, szanse na to masz raczej dość mizerne. Trup Cicero przez jakiś czas spoczywał pod jego leżanką, aż Zachariasz skorzystał z antygrawitacyjnego wózka do transportu kocy, by z jego pomocą wrzucić ciało byłego pierwszego astrolokatora do sektora odpadów. Z tego, co się orientował, „Niania” opróżniała odpady cyklicznie, z reguły tuż przed skokiem, odrzucając je w wektorze umożliwiającym ich dotarcie wprost do systemowego słońca. Zastanawiał się, czy do tego czasu ktoś znajdzie ciało i czemu nikt nie wpadł na pomysł, by poszukać go właśnie tam. Cóż, wszyscy mieli za mało czasu na myślenie.

Tak jak i on teraz.

Nie wdając się już w czasochłonne pogawędki, ruszył w kierunku pokładu głównego. Nie śpieszył się jednak, a wręcz opóźniał swój spacer. Personel niszczyciela musiał w nim widzieć tego, kogo widział zwykle – drepczącego, lekko wystraszonego staruszka. Postawa średnio zorientowanego biedaka zwykle świetnie się sprawdzała. Zabawne, że nikt nie zadał nigdy pytania, co taki zramolały biedak robi na jednym z bardziej zaawansowanych, eksperymentalnych statków Zjednoczenia.

Gdzie Malkolm Janis mógł zamknąć Tartusa Fima? To, że kapitana „Krzywej Czekoladki” nie było już w kajucie Janisów, Lem wiedział z jednej z rozmów Madelli z pokrytej podsłuchami „Dzidzi”. Najprawdopodobniej najemnik wepchał go do którejś z kwater rezerwowych na pokładzie dolnym. Dolny składał się głównie z maszynowni i magazynów, ale były tam i kajuty personelu technicznego. Pomieszczenia te miały dość niski standard; zajmowali je najczęściej mechanicy. Zabawne – po tylu wiekach czy może tysiącleciach traktowania gorzej przedstawicieli „fizycznych” zawodów historia wydawała się nie zmieniać, choć pojęcie „mechanik” oznaczało już coś zupełnie innego niż w czasach PEI i Lem był pewny, że większość z kosmicznych specjalistów od tłoków, kabli i rdzenia potrafiłaby przegonić niegdysiejszych profesorów fizyki.

Dobrze. A zatem dolny. Zachariasz dotarł do niewielkiej windy. Drzwi elewatora zamknęły się z cichym piknięciem i już po chwili astrolokator znalazł się na dole. Było dość pusto; po pokładzie dolnym kręciło się dwóch mechaników, z czego jeden na widok astrolokatora schował w pośpiechu tlącego się neopeta. Palenie było surowo wzbronione na jednostkach Zjednoczenia i Lem z zadowoleniem stwierdził, że mechanik odwraca wzrok, szukając okazji, by czmychnąć gdzieś w niewielkie korytarzyki dostępu. Jak szczury, pomyślał. Tym lepiej. Przechodząc obok miejsca, które przed chwilą zajmował mechanik, wyczuł słaby zapach pędzonego na „Niani” bimbru.

Kajuty rezerwowe znajdowały się w odgałęzieniu B i tylko jedna z nich świeciła czerwonym światełkiem zapalonej blokady. Janis nie pofatygował się nawet, by zmusić kogoś do pilnowania drzwi. Najwidoczniej uznał, że wystarczy prosta blokada genoczytnikowa. Miałby oczywiście rację, gdyby nie fakt, że Zachariasz posiadał zapisy genowe większości załogi. Sam zapis nie wystarczał, inaczej genoczytnik dałby się oszukać wykradzionym włosem. Rzecz wymagała nieco większej finezji i sprzętu jak symulator przepływowy, potrafiący przez ułamek sekundy przekazać genoczytnikowi pozostałe dane: osobnicze ciśnienie krwi, napięcie powierzchniowe skóry, elementy zapachowe i tym podobne drobiazgi, niektóre na poziomie rybonukleinowego tańca. Symulatory przepływowe były często nazywane kopią człowieka, która mogła udać żywego osobnika jedynie przez chwilę... ale na tyle, by w napakowanym danymi chipie pojawił się i zniknął skrawek prawdziwej, biologicznej świadomości. Ich używania zakazano w większości cywilizowanych układów.

Zachariasz Lem nie przejmował się zakazami.

Psiknął na genoczytnik ekstraktem Malkolma Janisa, a potem podpiął chip symulatora i pozwolił najemnikowi narodzić się na sekundę w ciemności i umrzeć, zanim w biologicznej kopii powstała świadomość rozpaczliwego krzyku. Lamka zapłonęła przygaszoną zielenią i drzwi wjechały do góry, ukazując półmrok ciasnej, przesiąkniętej potem kajuty. Zapewne problem z generatorem tlenowym i wymiennikiem powietrza, pomyślał Lem, wyciągając z kieszeni podręczny, wygodny paralizator piezoelektryczny.

– Jesteś tam? – spytał cicho. – Wyłaź.

– Kim jesteś? – dobiegł go zachrypnięty głos.

– Mógłbym spytać o to samo – stwierdził Zachariasz. – Wyciągam cię stąd. Wracasz na swój statek, o ile jesteś tym, kim jesteś. – Chrząknął. – Koniec polecenia ukrytego.

– Jasne, oczywiście. – Tartus Fim wygramolił się z kajuty. Wyglądał koszmarnie: cała jego buńczuczna, brudnawa aparycja gdzieś zniknęła. Przesłuchanie Janisów zostawiło ślad. Wyglądał na chudszego i słabszego niż zwykle, ale Lem nie dał się zwieść. Oczy, oczy mówiły wszystko. Nie były oczami zaszczutego zwierzęcia, te oczy patrzyły i analizowały, świdrowały każdy element, szukając szansy na ucieczkę. – Koniec, koniec.

To nie on, zrozumiał Zachariasz. Każdy agent Loży wiedział, jak zareagować na zawarte w słowach polecenie. W podstawowej wersji należało odpowiedzieć, dodając swoją specyfikację nadaną przez Lożę. W przypadkach skrajnych podawano serię skomplikowanych haseł i zapis genowy, choć ten ostatni element był stosunkowo rzadko stosowany. Loża nie mogła sobie pozwolić na rozpowszechnienie genowych danych swoich agentów.

– Co tak stoisz? – spytał Fim. – Chodźmy...

Zachariasz uśmiechnął się i wyciągnął rękę z paralizatorem. Powinno pójść szybko. Tym razem obędzie się bez duszenia. Drugi strzał z bliskiej odległości powinien usmażyć mózg delikwenta na tyle skutecznie, że nie uda się odtworzyć zawartych w nim danych nawet Klanowi Naukowemu.

– Nadal nie wiem, czy to dobry pomysł – dobiegło ich nagle z głębi korytarza. Walter Dinge, zrozumiał Lem. Idą tu! – Namawianie tego... przestępcy do wspólnej akcji?

– Szybko – syknął Zachariasz, łapiąc Tartusa za ramię. Śluza dokowa znajdowała się mniej więcej pośrodku pokładu dolnego i jeśli mieli zdążyć, musieli ruszać natychmiast. – Nie ma czasu, idą po ciebie!

– Namówię go, jak trzeba – doleciał do nich cichnący głos Janisa. – Jeśli spróbuje...

Nie słuchali dalej, pobiegli przed siebie. Lem ku swojemu przerażeniu dostrzegł stojącego przy śluzie mechanika. Nie znał tego człowieka, ale teraz nie miało to znaczenia. Odruchowo strzelił z paralizatora wprost w plecy niczego niespodziewającego się mężczyzny. Ofiara przewróciła się z cichym rzężeniem i zastygła w jakiejś dziwacznej, powykręcanej pozie.

– Plaga...! – krzyknął Fim, ale Zachariasz złapał go za kombinezon i popchnął w kierunku śluzy. Czasu było niewiele.

– Ratuję ci życie – wydusił Lem. – Właź do skokowca i uciekaj, jeśli zdołasz!

– Co jest, do...

– Idą tu! – ponaglił Zachariasz. Istotnie, dochodziły ich już odgłosy przekleństw; najprawdopodobniej przybyli dostrzegli otwartą kajutę. Fim nie potrzebował dalszej zachęty. Odkręcił kółko blokady i ześlizgnął się w głąb korytarzyka, kończącego się wejściem na pokład „Krzywej Czekoladki”.

– Uciekł! – dobiegło jeszcze Lema tuż przed tym, jak wycelował w siebie paralizator piezoelektryczny i nacisnął spust, modląc się, by broń sama wyleciała mu z ręki.




To, że coś było nie tak, pierwsza zauważyła kapitan fregaty „Terra”, Ama Tert.

Od samego początku tej akcji miała złe przeczucia. Większość operacji pod rozkazami kapitana Piecky’ego Tipa tak właśnie wyglądała: kapitan od początku była pełna złych przeczuć. Przeczuć, które się sprawdzały. Tak było w przypadku fregaty „Polaris” z sympatycznym, młodym kapitanem Tomaszem Hackym, z którym Ama wdała się w krótki płomienny romans i który zginął, wypełniając kolejny arogancki rozkaz Piecky’ego podczas Konfliktu Triumwiratu, jak nazwano później niewielką wojenkę o wpływy sektorowe pomiędzy Ligą, Federacją i Państwem. Tak było też w trakcie akcji w układzie 72 Herculis, konstelacji Herkulesa w okolicy gwiezdnego karła, gdzie Tip planował ukrócić zapędy przemytników kognityku. W znajdującym się około pięćdziesięciu lat świetlnych od lokalizacji legendarnej Terry układzie Piecky pozwolił, by Tert sama prowadziła walkę z pirackimi skokowcami, dając jej możliwość, jak się później wyraził, „dotarcia się w terenie”. Owo dotarcie kosztowało ją życie jedenastu ludzi, czyli prawie połowy załogi „Terry”, długi pobyt w stoczni oraz naganę wpisaną do akt za „nieprawidłowo przeprowadzone manewry”. Łatwo ci było to podpisać, sukinsynu. Nie wysłałeś nam na pomoc choćby eskadry much.

– Coś tam się dzieje – poinformował ją pierwszy pilot „Terry”, piegowaty rudzielec Dominik Kreptow. – W głębi sektora.

– Widzisz tam coś? – zdziwiła się. Z racji Wypalenia sygnały dochodzące z wnętrza Testera były zaciemnione i niewyraźne.

– Odfiltrowałem obraz – przyznał. – Nie bez pomocy Till i reszty – dodał, uśmiechając się do siedzącej obok astrolokator. Tęga dziewczyna błysnęła rumieńcem. – Jest dość czysto. Oczywiście na tyle, na ile to możliwe w takich warunkach.

– I co się dzieje?

– Ta mała kropka to ten cały skokowiec. – Kreptow wyświetlił holo. – Myślałem, że to drgania skanu, ale mam wrażenie, że on tam próbuje gdzieś lecieć. Pozostałe statki też się przemieszczają, ale bardzo powoli. Ten jakoś się... nie wiem... – Wzruszył ramionami. – Krąży jak pijany.

– Pijany?

– Cóż... – Dominik podrapał się po piegowatym, ogolonym podbródku. – Statki zazwyczaj wykonują złożone układy i tak dalej. Ale ten... wygląda, jakby lewitował bez ładu i składu. Raz wyrównuje, potem opada. Zupełnie jakby ktoś uszkodził mu konsolę nawigacyjną. Sam nie wiem. Ale nie to jest najdziwniejsze. Wydaje się, jakby mieli coś z rdzeniem. Raz mam sygnaturę wzmożonego ciepła, innym razem opada. Zupełnie jakby mieli jakąś pulsację rdzeniową i energia przelewała im się po wszystkich podzespołach. Albo jakby mieli problemy z antygrawitonami.

– Łącz nas z „Grzmotem” – zdecydowała Ama. – Mają lepsze skany. Puść im nasze ustawienia. Niech to sprawdzą.

– Rozkaz.

To mi się nie podoba, uznała Tert. I to bardzo. Czy nic nie może być normalnie? Przeciwnik miał tam siedzieć, a potem próbować przedostać się do boi lokacyjnych. Taktyka Piecky’ego była, musiała przyznać, całkiem słuszna. Opóźnić skok Grunwalda na tyle, by siły Zjednoczenia zdążyły się zgromadzić w Tranzycie Perseusza, i powstrzymać na jakiś czas okręty Floty Zero, usiłujące skoczyć tuż za nim do Przedpokoju Kurtyzany. Świetne, eleganckie rozwiązanie.

Nikt tylko nie przewidział, że skokowiec Grunwalda zacznie zachowywać się co najmniej dziwnie. Uszkodzenie? A może nerwowo szukali miejsca, by skoczyć? Niemożliwe. Błąd lokacyjny byłby zbyt wielki, a jeśli za bardzo się pomylą, zamienią się w Widmo.

Ten idiota każe mi tam polecieć, zrozumiała nagle. Rozkaże, żebym wleciała fregatą w chaos Testera. Stwierdzi, że skoro przetrwał tam tak duży skokowiec, to szansę ma i fregata. Rekonesans, rozeznanie sytuacyjne.

Zabije mnie, tak jak zabił „Polaris”.

– Mamy kontakt – poinformował Dominik. Ama niemal niedostrzegalnie kiwnęła głową. Czuła, że blednie, i miała nadzieję, że holo tego nie przekaże.

Nad konsolą nawigacyjną zjawił się duch kapitana „Grzmotu”.

– Panie kapitanie – zaczęła Tert – nasze skany zaobserwowały dziwne zachowanie się skokowca Grunwalda. Pierwszy pilot Dominik Kreptow sugeruje pulsację rdzenia. Wygląda na to, że Grunwald robi coś dziwnego ze swoim statkiem.

– To dość nieprecyzyjne – skrzywił się Piecky.

– Oczywiście, panie kapitanie – zgodziła się Ama. – Dlatego prosiłabym o próbę skanu ze strony „Grzmotu”.

– Już się tym zająłem – poinformował Tip. Akurat; najprawdopodobniej przysłuchujący się rozmowie ludzie zrobili to za niego. – Pierwsze wyniki będą za chwilę, o ile uda się nam odfiltrować obraz. Teraz chciałbym, żebyś zbliżyła się bardziej do Grunwalda. Podleć nieco w głąb sektora i wzmocnij swój skan.

– Tak jest – powiedziała sucho, zerkając na Kreptowa. Dominik uśmiechnął się krzywo i zaczął wprowadzać odpowiednie polecenia, przekazując część sterowania drugiemu pilotowi, Javrezowi Hutanie. Chudy Hutana wyglądał na przerażonego. – Natychmiast rozpoczynam manewr podejścia, ty sukinsynu – ostatnie dwa słowa wypowiedziała tylko w myślach.

Piecky kiwnął z zadowoleniem głową i zniknął.

– Słyszeliście, co powiedział dowódca – odezwała się do swojej załogi. – Zrobimy to bez szarżowania. – Odwróciła się w stronę astrolokatorki. – Till, chcę dostać najdalej wysuniętą, ale bezpieczną koordynatę. Dominik, Javrez: pełna gotowość, jedna ósma ciągu. Serce, chcę wszelkie możliwe kolizyjne trajektorie z latającymi tu śmieciami. Zbrojeniówka, pełna współpraca z Sercem. Wścieknę się, jeśli coś podleci do nas bliżej niż na pięćdziesiąt kilometrów. – Załoga „Terry” wiedziała świetnie, co robić, ale Ama czuła, że musi utwierdzać ich stale w tym, że myśli o wszystkim, a przede wszystkim, że myśli o nich. Czy nie tak powinien postępować dobry kapitan?

A ja będę dobrym kapitanem, Piecky.

– Zaczynamy – dodała, myśląc o pulsującej rozgwieździe chaosu Wypalenia 32C.




Malkolm Janis nie czekał na rozkazy Madelli Nox. Wiedział, czego Mama Kość zapragnie, dlatego tuż po pobieżnym przeszukaniu kajuty, w której umieścił Tartusa Fima, pobiegł prosto do doku dostępowego swojego myśliwca.

– Pół minuty – poprosiła go Tsara na mikrofonie kontaktowym. Chrząknął coś w odpowiedzi, skręcając w odpowiednią odnogę korytarza. Widział już, że jego żona dobiega do drabinek. Sam doleciał akurat wtedy, kiedy zdyszana złapała za drabinkę.

– Co: pół minuty? – wychrypiał. Tsara uśmiechnęła się.

– Tyle mamy. Na poklepanie po pupie i całus z języczkiem – oznajmiła. – Ja nie polecę. Nox chce mnie na pokładzie. Boi się, że ktoś odstrzeli jej te chude nóżki.

– Dawaj ten tyłek – zgodził się Malkolm. Tsara wypięła się, chichocząc, podczas gdy najemnik wsunął rękę pomiędzy swoje ulubione krągłości. – Ktoś tu ma na mnie ochotę... Niestety, nie ma czasu – dodał, cofając dłoń. – Mamusia już się drze w głośnik. Tartus zwiał – poinformował, puszczając żonę i wchodząc na drabinkę. – Próbowali go ostrzelać, ale jest zbyt zwrotny. Usmażę sukinsyna.

– Uważaj – poprosiła Tsara. Zatrzymał się w pół drogi, zastanawiając się, kiedy poprosiła go o to, by uważał. Nie pamiętał. – Ten cały Fim...

– Chyba żartujesz – zaśmiał się, wracając do wspinaczki. – To tylko jeden plagowy skokowiec. Leć do kajuty i nastaw mi kawę z procentem. Wracam za pięć minut.

– Już jesteś trzepnięty – zauważyła żona. – Słuchaj... ja polecę. Piłeś coś, prawda? Zastąpię cię, kochanie, a potem...

– Dobra, dobra – zachichotał, otwierając dok śluzy dostępowej i wspinając się wyżej, w stronę wejścia do swojego sztyletu. – Cmoknij mnie, kochana, w trąbkę. Tatuś to załatwi...

– Malkolm... – powiedziała jeszcze, ale Janis przeszedł już przez brzuch pojazdu i sadowił się w środku myśliwca, zapinając pasy. Wciąż cicho chichocząc, ożywił kilkoma pstryknięciami panel sterowniczy i złapał za uchwyt.

– Żegnaj, Tartusie Fim – mruknął poważniej, zwalniając zaczepy sztyletu i klepiąc w guzik wyszukiwania celów. Po chwili płynął już w pustce, myśląc o zabawnej reakcji żony.

„Uważaj”. Tyle lat w zawodzie, a jej wciąż trzymały się sentymentalne pierdalamencje.




Kiedy Natrium wjechał do stazo-nawigacji, okazało się, że w SN mówiło już dziecięce holo odziane w kapitański mundur.

– ...to całkiem logiczne – dobiegło Nata. – Uważam, że powinniście przemyśleć sytuację. Rozumiem konflikt interesów, który rozegrał się pomiędzy siłami Gatlarku a Zjednoczeniem, ale proszę o trzeźwość spojrzenia. Nie macie szans na przejęcie skokowca, a tym bardziej jego ładunku. Nie w momencie, gdy chroniony jest on przez siły Stripsów i gdy macie przeciwko sobie już trzy okręty Zjednoczenia, a nie jeden. W tej chwili najrozsądniej byłoby wspomóc Zjednoczenie w przeprowadzeniu operacji i wyjść z całej tej sytuacji z twarzą.

– A co będziemy z tego mieć? – rzucił kąśliwie Kayt Telses. Kolor holo wpadał w błękit, ale Natrium był pewny, że dzieciak poczerwieniał.

– Zapomina pan, kapitanie, że status Księstw Granicznych opiera się na współpracy ze Zjednoczeniem, które zgodziło się na utrzymanie przez Systemy Zewnętrzne względnej autonomii – powiedział. – Może pan oczywiście odmówić współpracy, ale nasze stosunki uległyby znacznemu... ochłodzeniu. Słowo „zdrada” wydaje się być tu chyba najbardziej odpowiednie.

– Ładunek został nielegalnie przejęty z naszego sektora!

– Zapoznałem się z danymi tej operacji – uciął dzieciak. – Ładunek został nielegalnie przejęty, ale nie przez nas, a przez skokowiec kapitana Grunwalda. I nie należał on do was. Jego przejęcie od dawna leżało w gestii Zjednoczenia i stanowiło część jego tajnych operacji. Zaczynam podejrzewać, że nie znaleźliście się tam przypadkowo... – dodał sucho. – Logicznie rzecz biorąc, nie przejmowalibyście się aż tak bardzo ładunkiem, którego przybycie zaobserwowaliście „przez przypadek”. Widma pojawiają się wszędzie. Wasza postawa wskazywałaby raczej na to, że świetnie wiedzieliście, jaka może być wartość tego konkretnego znaleziska. To oznacza, że znaleźliście się w posiadaniu ściśle tajnych materiałów Kontroli Zjednoczenia. A to już przestępstwo znacznie większego kalibru. Czy mam rację?

– Nie ma jej pan – odparował Nat. Chłopak spojrzał na niego przenikliwie i syn księcia Ybessena poczuł nagle przejmujący chłód. Ten dzieciak, pomyślał, jest niebezpieczny. Potrafi myśleć. – Mówi pan o logicznych przesłankach zastanej sytuacji. Równie logiczny jest jednak fakt, że wartość ładunku jest adekwatna do poziomu zainteresowania, jakie wykazuje w jego sprawie Zjednoczenie. Pojawienie się niszczyciela należącego nawet nie do Zjednoczenia, a jego Kontroli, wyraźnie sugeruje, o jakiej wartości mówimy, bez potrzeby wykradania jakichś „tajnych planów”.

– A pan jest kim...? – spytał chłopiec. Nat skrzywił się. Był to moment, w którym trzeba było wyłożyć portfolio, a nigdy za tym nie przepadał.

– Tytularny książę Natrium Ybessen Gatlark, syn Ybessena Sektama Gatlarka, księcia i protektora, Pana Układów, Ojca Rodu i Zdobywcy Zielonej Perły.

– Piękne tytuły – zgodził się dzieciak. – Piecky Tip, kapitan krążownika „Grzmot”. Wybaczy pan, że nie wymienię wszystkich swoich odznaczeń. Nie mamy na to czasu. Rozumiem w każdym razie, że to pan podejmuje decyzje na tym statku, nie ujmując rzecz jasna władzy i kompetencji kapitana Telsesa.

– Tak – przyznał Nat. Sprawa była śliska i miał nadzieję, że jego stwierdzenie nie naruszy delikatnych stosunków panujących pomiędzy nim a Kaytem. – Można tak to ująć.

– Doskonale – uciął Piecky. – W takim razie odwołam się do pańskiego rozsądku. Operacja jest prosta i oczekujemy jedynie wsparcia. Chodzi o przechwycenie „Wstążki”, a jeśli nie uda się tego dokonać w tym sektorze, jak najdłuższe opóźnienie skoku jednostek Stripsów. Jeśli kapitan Grunwald ucieknie, zależy nam, by znalazł się w interesującym go sektorze. Z dużą dozą prawdopodobieństwa sektor ten to NGC 1624. Szczegóły taktyczne jestem gotów przekazać w każdej chwili... – Urwał, gdy w tle rozległy się nagle czyjeś podniecone krzyki. – Wrócimy jeszcze do tej rozmowy – dodał szybko i zniknął.

– Co się...? – zaczął Kayt, ale przerwała mu Sori Telses.

– Kapitanie – powiedziała – uderza w nas wiązka transmisyjna. Nadają na wszystkich pasmach.

– Odtwórz – rozkazał Telses. Sori posłusznie nacisnęła przycisk. Przez moment słyszeli jedynie trzask, a potem spokojny, pełen rezygnacji głos:

– Do wszystkich jednostek w układzie. Do wszystkich jednostek w układzie. Tu Myrton Grunwald, kapitan skokowca „Wstążka”. Nasz statek został przejęty... – Przekaz urwał się na moment, a potem powrócił. – Powtarzam: nasz statek został przejęty. Nie strzelajcie. Nie strzelajcie. Nie panujemy nad statkiem. Przejęła go Maszyna czwartego stopnia, którą zabraliśmy z Widma głębinowego. Powtarzam: statek został przejęty przez Maszynę czwartego stopnia. Nie strzelajcie. Nie panujemy nad statkiem. Powtarzam...

Trzasnęło i połączenie zostało przerwane.

– No i masz – powiedział kapitan Telses.




Malkolm Janis był pewien zwycięstwa.

Wciąż chichotał, gdy systemy celownicze statku wychwyciły pędzącą przed siebie „Krzywą Czekoladkę”. Wykastrowana SI myśliwca ukazała planowaną trajektorię – wszystko wskazywało na to, że Tartus zamierzał dostać się do granicy boi lokacyjnych, bezpieczny od chaosu Testera i sił Zjednoczenia. Założył, że nikt nie zaryzykuje powodzenia całej operacji tylko po to, by go schwytać. Całkiem słusznie. A nawet logicznie.

Ale Janis nie przepadał za logiką. Wolał improwizację.

Postanowił, że pozwoli ulecieć Fimowi na tyle, by ten poczuł się bezpieczny. Będzie widział, że myśliwiec go dogania, ale założy, że zdąży wykonać skok głębinowy. Zapewne na NGC 1624. Kolejne logiczne rozwiązanie. Malkolm sam by tam skoczył. I to będzie błąd. Jak to lubi mówić Tsara? Biedaczysko.

Zacznie w niego strzelać, kiedy handlarz ustawi już licznik. Antygrawitony, wspierające otwarcie szczeliny głębinowej przez napęd, będą musiały wspomóc pole magnetyczne. Płynność skoku zostanie zaburzona i albo Tartus z niego zrezygnuje, albo skoczy w locie. Bez zapadania w stazę. W ten sposób wpadnie w chorobę pogłębinową, tak samo jak ten cały Myrton. Może da się mi uciec, pomyślał z satysfakcją Janis, ale nie da się mi uciec. Paradoks. Kocham paradoksy.

Wciąż cicho chichocząc, wcisnął przycisk dopalacza. Sztylet wyrwał do przodu i dogonił „Krzywą Czekoladkę” na tyle szybko, że wydawało się to niemal zbyt łatwe.

– Tartuuus – chichotał Malkolm. – Taaaartus. Ty niedobry robaczku... Koniec przedstawienia.

Z satysfakcją, towarzyszącą mu zawsze w trakcie udanej akcji, Janis nacisnął przycisk uchwytu i wpakował w skokowiec Tartusa serię z działek turbinowych, jednocześnie zgrabnie omijając linię skoncentrowanego na nim ognia „Krzywej Czekoladki”.

– Strzelasz jak baba – rzucił do mikrofonu kontaktowego. – Każda baba oprócz mojej żony.

„Krzywa Czekoladka” przyspieszyła, usiłując ponownie namierzyć zwrotny myśliwiec Malkolma. Janis skręcił, pozostawiając za sobą smugę energii dysz napędowych. Dłonią uruchomił ostrzał automatyczny. Szanse trafienia z automatu były nikłe, ale stanowiły dobrą zasłonę dymną. Na dobicie przyjdzie czas za chwilę, zdecydował. Na razie zabawa.

Jedno trzeba było przyznać Tartusowi: był cwany, także podczas wykręcanych w przestrzeni kosmicznej piruetów. Ku zaskoczeniu Malkolma miał też na podorędziu własne niespodzianki. Kilka razy udało mu się trafić w pole magnetyczne myśliwca z pomocą energetycznych działek i nie były to turbinówki, a jakaś nieznana najemnikowi broń. Ale „Krzywa Czekoladka” nie znajdowała się w zbyt dobrym stanie po przysmażeniu jej przez Tsarę. Fim przegrywał i świetnie o tym wiedział. Dlatego też, gdy pole magnetyczne skokowca zjechało niemal do zera, podjął jedyną logiczną, choć samobójczą decyzję.

Przekierował resztę ocalałego pola magnetycznego na tył statku i pomknął w głąb Testera, ku Wypaleniu.

Malkolm przyspieszył, pozwalając, by wektory sztyletu i pędzącego rozpaczliwie skokowca ustawiły się w jedną linię. Lecieli teraz razem, wprost w chaos widocznych w oddali asteroid, wyładowań i siarczanych gazów, ale Janis wiedział, że będzie to krótka wycieczka. Sygnalizator celownika ukazał mu tył statku Fima, chroniony przez pole i odrzut z dysz; ostrzał musiał zostać wzmocniony. Malkolm wypalił z działek turbinowych i z plazmy, niemal słysząc jęk pękających fragmentów rufy. Następna seria miała być ostatnią. Żaden statek z takimi uszkodzeniami nie mógł tego wytrzymać.

Malkolm kaszlnął.

– Cóż, Tartus – powiedział z uśmiechem do mikrofonu kontaktowego. – Wiem, że mnie słyszysz. Tu się pożegnamy. – Strzelił jeszcze raz, delikatnie przysmażając tył skokowca, rozkoszując się nieuniknionym. „Krzywa Czekoladka” zadrgała, ale nie zeszła z linii ognia; zapewne Tartus stracił częściowo panowanie nad statkiem. – Ponieważ kolejna seria cię zabije, pozwolę sobie wypić twoje zdrowie. Zgadnij czym, kochany. – Wciąż uśmiechnięty Janis przytknął do ust znalezione w kabinie Fima piwo. Mikrofon przekazał pełne zadowolenia gulgotanie. – Dobre było, ale się skończyło – oznajmił Malkolm i zgniótł z satysfakcją puszkę.

Elektromagnetyczny Przekaźnik Impulsowy wystrzelił natychmiast, spowijając sztylet zygzakami wyładowań. Wysmażył sto procent systemów elektronicznych, wyczyścił komputery myśliwca i jego płytki pamięciowe, wyłączył wszystko, co znajdowało się wewnątrz statku, i zmienił go w szybko tracącą ciepło, mknącą przed siebie trumnę.

Janis wrzasnął rozpaczliwie, ale w kosmosie nikt nie usłyszał jego krzyku.





Maszyna to odrębna część Jedności.


Kodeks Maszynowy, Paragraf Trzeci





Doktor Harpago Jones zrozumiał, kim jest, tuż po wysadzeniu „Orchidei”.

Leżąca w Ramieniu Perseusza, oznaczona symbolem NGC 1952 Mgławica Kraba była mgławicą pulsarowego wiatru, pełną promieniowania synchrotronowego. Jej gorące serce stanowił aktywny pulsar i to nim interesował się Klan Naukowy, który ponad sto pięćdziesiąt lat temu utworzył tu swoją orbitującą placówkę – stację Względność. Już za moment miała ona przyjąć specjalnego gościa, wiekowego Yberiusa Matimusa, Starszego Radcę Klanu Naukowego, zwanego za plecami Żółtozębym Prykiem.

Jones czuł, że Yberius przybywa specjalnie dla niego.

Wieści o „niespodziewanej inspekcji” huczały mniej więcej od tygodnia, czyli od czasu, gdy piękna, smukła „Orchidea” – eksperymentalny statek Klanu z zaprojektowanym przez Harpago nowym napędem głębinowym – rozpadła się niedaleko Względności, zabierając życie trzynastoosobowej załodze. Wszystko z powodu ślizgu pogłębinowego i próby jego okiełznania.

Nie chodziło zresztą wyłącznie o ślizg. Statki mogły z niego skorzystać po wyjściu z Głębi, ale Jones miał większe plany. Czy można wejść w Głębię, nie wchodząc w nią? Otworzyć ją tylko po to, by wykorzystać jej płaszczyznę do osiągnięcia niesamowitej prędkości? I, co najważniejsze, czy „ślizgając się” w ten sposób po Głębi, można odkryć jej tajemnicę?

Piękne pytania, które Harpago zapisywał nocami w swoim notatniku z prawdziwego papieru równie prawdziwym średniowiecznym ołówkiem, brzmiały niczym poezja. Poezja, która zmieniła się w horror.

Doktor kiwał się lekko na neurobluzgu, STV, piezokarmie czy innym narkotykowym świństwie; próbował zapomnieć, co skłoniło go do marzeń o utraconej na zawsze wielkości.

Prom już cumował. Był to typowy tepek przybyły z czeluści „Matrony”, szarego krążownika Klanu. Jones patrzył na niego przez jedno z wypukłych okien stacji, podczas gdy stare, zmęczone serce odliczało czas, który mu pozostał. Czas wystukiwany przez mechanizmy doku, głuche klekotanie śluz i kroki Matimusa wspierającego się na swojej lasce. Tik-tak, pomyślał Jones. To tyka śmiertelny zegar.

Starszy Radca wezwał go tego samego dnia do specjalnie przygotowanej kajuty gościnnej. Harpago zachował zimną krew. Interkom wywołał go tylko dwa razy i doktor oderwał wzrok od zamontowanego w kabinie lustra. Podejrzewał, że widzi się po raz ostatni w szacie Klanu, wpadającej z fioletu w monochromatyczny „niekolor”, jak nazwano unikatową barwę, mieszaninę fioletu i pozawidmowej pustki. Był to jeszcze jeden efekt eksperymentów Klanu, jego kolorystyczna wizytówka, nie licząc zwykłej, obowiązującej szarości.

Pozawidmowa pustka, pomyślał wtedy. Tym właśnie zaraz się stanę.

Ale miał stać się czymś znacznie gorszym.

– Doktor Harpago Jones – powitał go Myśliciel Myślicieli. Jego głos wydał się doktorowi suchy i martwy. – Eksperymentator.

– Starszy Radco... – chrząknął Jones. Siedzący na wielkim, przytaszczonym zapewne z „Matrony” krześle Żółtozęby Pryk opierał się na swojej lasce. Wyglądał na prawie ślepego, ale Jones nie dał się zwieść. Yberius obserwował go uważnie przez cały czas.

– Eksperymenty – podjął Matimus – nie są niczym nowym. To chleb powszedni naukowca. Gleba Akademii Wiedzy. Każdy eksperyment daje nam odpowiedź, nawet jeśli jest nieudany. Czy wiesz, skąd wracam, doktorze?

– Niestety nie, Myślicielu.

– Z Jądra. Patroluję nasze stacje, ląduję na ocalałych planetach. To moja ostatnia pielgrzymka, doktorze. Nie dożyję kolejnej, to stare ciało nie nadaje się już na przeszczepy. Nie po tylu latach. Chyba że zmieniłbym wiarę i sprzedał miłość do wiedzy za ułudę technologicznego zbawienia. – Yberius zachichotał, ale chichot przypominał raczej ciężkie, urywane dyszenie. – Wyobraź sobie to, doktorze: spełnione marzenia Stripsów! Kiedyś sekta była tylko odłamem Klanu poświęconym badaniom nad technologią maszynową. Ileż znaczyłaby dla nich taka apostazja!

– Wyobrażam sobie – przyznał usłużnie Jones. Coś jak nadzieja zapaliło mu się na moment w sercu, ale Matimus uderzył nagle mocno laską i nadzieja zgasła.

– Sprzedałeś się, doktorze – oznajmił. – Sprzedałeś nasze bezpieczeństwo za ułudę sławy. Sprawa „Orchidei” wymusiła przeprowadzenie Kontroli. Kontrolerzy w naszych bazach, doktorze! Kontrolerzy Zjednoczenia przeszukujący i kopiujący nasze pliki! Burzący równowagę sił dzięki furtce, jaką wręczył im członek Klanu!

– Nie zamierzałem... przecież badania nad napędem... nieudany eksperyment nie oznacza...

– Milcz! – syknął Yberius i Harpago umilkł. Bał się. – Nie chodzi tylko o „Orchideę” – podjął Starszy Radca. – Chodzi o konieczny w związanym z jej sprawą procesie fakt odpieczętowania twoich badań. Były nielegalne, Jones! Nielegalne eksperymenty z Głębią! Więzienni ochotnicy do świadomego przebycia Głębi?! Co sobie wyobrażałeś, głupcze?! Myślisz, że mieliśmy wyjście? Kiedy okazało się, co wyrabiałeś, musieliśmy udostępnić twoje... eksperymenty. A przecież wiesz, że wszystko jest ze sobą połączone. Po ujawnieniu fragmentów naruszenia prawa trzeba ukazać obraz całości. A całość, doktorze, to my. Całość to my! To koniec – dodał Matimus, patrząc na skamieniałego Harpago. – Zostajesz wydalony z Klanu Naukowego. Nie mogę odebrać ci tytułu i prawa wykonywania zawodu, ale pozostanie on tylko jako wspomnienie tego, czym byłeś kiedyś. Dane na twój temat zostaną wrzucone do Strumienia z informacją, że działałeś bez autoryzacji Klanu. Powiedzą o tobie prawdę.

– Jaką prawdę? – wyjąkał doktor. Yberius Matimus wskazał na niego laską.

– Prawdę o tym, że jesteś tchórzem, Jones. Tchórzem, który potajemnie realizował swoje eksperymenty, obawiając się naszego słusznego potępienia. Tchórzem, który nie miał dość odwagi, by przyjść i wyznać swoje grzechy, nim było za późno. Tchórzem, któremu pozostanie już do końca życia grać rolę tchórza, chowającego się po kątach Wypalonej Galaktyki. A teraz odejdź. I nigdy już nie wracaj.




Sytuacja nie przedstawiała się zbyt dobrze.

Maszyna prowadziła ich spokojnie, cały czas celując jedynie w Myrtona, ale obserwujący wszystko przez kamery Hub Tansky nie dał się zwieść. Był pewny, że w razie potrzeby plagostwo gładko da sobie radę z resztą załogi. Ruchy Maszyny zdawały się sprężyste i pewne. Zastanawiał się, na ile jest szybsza od człowieka. I ile ma jeszcze nabojów w przejętym od Erin zybexie.

Rewolwer nie wystrzelił ani razu w trakcie afery ze Stripsem – jeśli zatem później Hakl wystrzeliła dwa razy, powinny zostać w nim jeszcze cztery kule. Członków załogi było pięcioro. Jeśli Maszyna rozumuje logicznie, a rozumuje, z pewnością na ostatek zostawi sobie przerażonego doktora Harpago i rozwali mu łeb rękojeścią. Potem zostanę jeszcze ja, uśmiechnął się krzywo Hub. Ale nie zdąży mnie zabić. Wcześniej wysadzę „Wstążkę”. Zrobię, co zechcę, postanowił.

Nikt nie będzie mną rządził. Nie ma nawet mowy.

Na razie jednak siedział i patrzył, jak cała wesoła czeredka wchodzi do stazo-nawigacji.




– Trzy minuty – wyszeptał Monsieur.

– W takim razie nie marnujmy czasu – zdecydowała Maszyna. – Kapitanie, niech pan siada na swój fotel. Pierwszy pilot to ta kobieta? A astrolokator?

– To ja – powiedziała słabo Pinsleep.

– A my jak mamy się do ciebie zwracać? – spytał Grunwald, siadając powoli na swój fotel.

– Ona nazywa mnie Jaredem – wyjawiła Maszyna, wskazując na Pin. – Twierdzi, że znała mnie pod tą specyfikacją. To dobra nazwa. Będę Jaredem.

– Znałaś to coś? – wyszeptała w zdumieniu Hakl.

Wise pokręciła głową.

– Nie jego. Kogoś... innego.

– Niezupełnie – poprawił ją Jared. – Ale nie byłem to ja.

– Dwie minuty – oznajmił Monsieur. – Nie wiem, jakie masz plany, Jared czy jak tam cię zwać, ale Stripsowie zaraz...

– Kapitanie Grunwald – przerwała mu Maszyna – kim są Stripsowie i jaka jest nasza sytuacja?

Grunwald milczał.

– Stripsowie to sekta wielbicieli technologii – odezwała się szybko Erin Hakl, nie zwracając uwagi na kamienne spojrzenie Myrtona. – Wielbią Maszyny, więc z ochotą pocałują cię w twój sztuczny tyłek. Są cyborgami. Znajdujemy się w wypalonym sektorze. Jest tu część ich floty. Mieliśmy im cię przekazać w zamian za naprawę statku i zapłatę.

– Coś jeszcze?

– Nie – zaprzeczył Grunwald. – Nic, co mogłoby cię interesować.

– Pół minuty – oznajmił głucho Monsieur.

– Pół minuty do czego? – spytał Jared, zerkając na mechanika.

– Dwadzieścia sekund do rozpoczęcia manewru obrania kursu na boje lokacyjne sektora – wtrąciła się Hakl. – Mieliśmy cię przekazać w kolejnym sektorze. Uznaliśmy, że tu jest dla nas zbyt niebezpiecznie.

– Dobrze – powiedział Jared. – Zmiana planów. Panie kapitanie Grunwald, proszę zejść z fotela kapitańskiego. Został pan zdegradowany do stanowiska drugiego pilota. Proszę zająć odpowiedni fotel. Przejmuję dowodzenie i nawigację. Serce?

– Czego tam?

– Za chwilę podłączę się do konsoli nawigacyjnej statku i jego systemów. Nie wejdę jeszcze w pańskie kompetencje, zatem niech pan niczego nie wysadza. Nie byłoby to rozsądne. Czy to zrozumiałe?

– Tak.

– Świetnie. W takim razie zaczynamy. – Maszyna usiadła w opuszczonym przez Myrtona fotelu i dotknęła konsoli lewą ręką, wciąż trzymając Grunwalda na muszce.

– Kable i porty dostępowe – zauważyła z zadowoleniem. – Standardowe wejścia po tylu latach? Drobne zmiany, ale powinienem je obejść. Dobrze.

– Krążowniki Stripsów uruchamiają ciąg – poinformowała Erin. – Wywołują nas.

– Proszę przekazać, że rozpoczynamy manewr i prosimy o eskortę – powiedział Jared. Jego miły, układny, młodzieńczy głos brzmiał niemal swojsko. – Ja tymczasem... się podłączę. Gotowe.

I wtedy rozpętało się piekło.




Z początku Hub Tansky nie rozumiał, co się dzieje.

Monitory Serca rozbłysły milionami piktogramów i – ku przerażeniu Huba – języka maszynowego. Sukinsyn oszukuje, zrozumiał. Przejmuje pełną władzę nad statkiem! Ale zanim zdążył zastanowić się nad implikacjami tego faktu, „Wstążka” straciła sztuczną grawitację.

Tansky uniósł się, machając z przerażeniem rękami ku nagle odległej klawiaturze. Autodestrukcja, zdecydował. Szybko!

Grawitacja i systemy wróciły tak, jak zniknęły, a potem „Wstążka” runęła w dół, ku granicy bezpiecznego rejonu. Następnie zerwała się w górę, by zaraz polecieć w bok i wpaść w wariacki piruet. Dopiero co odciążone antygrawitony z trudem ustawiały się pod nagłe zmiany kierunku, krztusząc się od przeciążeń. Hub upadł, łapiąc ręką za brzeg konsoli. Podniósł się z trudem, szukając po omacku pasów od fotela.

– Co się... – jęknął, zapinając zatrzask. Fotel dostosował stopień napięcia paska i Tansky, wciąż chybocząc się to w lewo, to w prawo, zerknął na monitory. Jeden ciągle pokazywał stazo-nawigację, pełną teraz poprzewracanych ciał. Tylko Maszyna trzymała się konsoli, ale wyglądała, jakby nie potrafiła zrobić nic innego.

– Tu krążownik „Jehannam” Floty Zero – huknęło na otwartym łączu mikrofonu kontaktowego. – Konieczne jest wyjaśnienie przeprowadzanych manewrów. Konieczny jest natychmiastowy kontakt.

Hub prychnął. Skokowcem wciąż trzęsło: czyżby Maszyna uszkodziła antygrawitony? Połowa systemów wydawała się mieć czkawkę. Słyszał krzyki przez interkom z SN, ale nie potrafił stwierdzić, kto i co wrzeszczy. Z trudem, usiłując zapanować nad drganiami, dotknął klawiatury. Nie było wyjścia – jeśli zamierzał cokolwiek zaprogramować, musiał wpiąć się przez nerwokonektor.

Palce ślizgały mu się po klawiszach. Sięgnął w kierunku portu dostępowego i w tym samym momencie grzmotnęła ich grawitacja.

Ręka Tansky’ego stała się ciężka jak kawał żeliwa, płuca z wysiłkiem czerpały tlen. Nie wiedział, ile to g, ale był pewny, że nacisk jeszcze wzrośnie. Krzyki przez interkom umilkły nagle jak ucięte nożem, a „Wstążka” oddaliła się od floty Stripsów, lecąc dziwacznym zygzakiem, wirując wokół własnej osi, krztusząc się energią rdzenia wypluwaną przez dysze w napadzie chorego kaszlu.

– Tu krążownik „Jehannam” Floty Zero – powtórzył interkom. – Konieczne jest natychmiastowe przerwanie manewrów. Konieczny jest natychmiastowy kontakt. Konieczne jest ostrzeżenie. Wykryto niezbieżność. Wykryto zakłócenie czystości.

– Tu krążownik „Barzakh” Floty Zero – odezwał się drugi głos, bliźniaczo podobny do pierwszego. – Potwierdzono niezbieżność i zakłócenie czystości. Konieczna jest informacja o przeprowadzonej symulacji. Zakończono analizę. Szansa na skuteczne zakończenie negocjacji handlowych wykazała tendencję spadkową. Wynosi dziesięć koma pięć procent. Odmowa zakończenia negocjacji handlowych jest nieakceptowalna. Ładunek musi stać się częścią Symulacyjnej Techniki Rozwoju Intelektu Postludzkiego.

To się rozgadali, pomyślał resztką sił Tansky. Wiedział już, że nie uda mu się dostać do portu; ciało wydało się ciężkie jak z kamienia i zastanawiał się, czy cichy trzask, który nagle usłyszał, nie oznacza pękającego żebra.

– Konieczna jest informacja o wysłaniu eskadry przechwytującej – dodał głos. – Konieczny jest kontakt. Konieczne jest wyjaśnienie.

Są, zrozumiał Hub. Widział ich już na monitorze: maleńkie kropki myśliwców Floty Zero na skanie pobliskiej przestrzeni. Kilka automatycznych dronów, kilka jajowatych myśliwców typu jednosilnikowego. Z tego, co pamiętał, jednosilnikowce miały proste, ale efektywne napędy typu fuzyjnego, turbinówki i wzmocnione lasery. Cybery, przypomniał sobie. Wykończą nas cyberami. Co za durna nazwa dla myśliwców... Kaszlnął spazmatycznie i z przerażeniem stwierdził, że ślina była czerwona.

Musiał coś zrobić, ale port dostępowy był wciąż daleko, za daleko, by go choćby dotknąć, a co dopiero się podłączyć. Oddzielał go ocean bolesnej przestrzeni, ciągnącej w dół i przygniatającej ciało niczym grobowa płyta.

Wystarczy, że położę na nim dłoń, pomyślał. Zdalne połączenie z personalem, kiepskiej jakości, z ryzykiem zerwania... ale lepsze to niż nic. Końcówka personala w dłoni ma czytnik dostępowy, przydatny w przypadku genoczytników. Same geny wystarczają do otwarcia drzwi, ale to bezprzewodowa komunikacja z personalem potwierdza tożsamość. Jeśli tylko dosięgnę do portu, wskoczę w tryb awaryjny i wznowię pracę antygrawitonów.

Tylko że nie dosięgnę. Plaga by to...

Zaczął ponownie unosić rękę: centymetr po centymetrze, niemal widząc, jak kończyna wygina się ku dołowi. Skokowiec leciał w domyślną górę, ciągnęło zatem do dołu; co będzie, jeśli nagle spadnie w dół jak kamień czy wykręci kolejny piruet? Tansky zaklął, ale przekleństwo zmieniło się w niewyraźny bełkot, przed oczami pojawiła się ciemność przetkana plamkami krwi.

Nagle coś znowu trzasnęło i Hub zauważył, jak paczka neopetów wylatuje mu z impetem z kieszeni. Nikotynowce rozsypały się w powietrzu, część uderzyła o monitory i banki pamięci Serca, łamiąc się na kawałki. To przeważyło: wściekły Tansky nachylił się i klepnął w port, wskakując na chwilę do systemu.

Powitał go chaos.

Ujrzał go tylko przez mgnienie, ale nakładki graficzne sypały się pikselami, drżały od naprężeń, tworzyły struktury widma, kopie kopii, rozmazywały się na kolorowe smugi. Imprint, zrozumiał nagle. Maszyna walczy z imprintem Grunwalda! Gdyby nie on, opanowałaby ten plagowy statek!

Nie tracąc czasu, Hub skorzystał z awaryjnej furtki i wychodząc już ze zdalnego wpięcia, ożywił antygrawitony brutalnym poleceniem restartu systemów podstawowych „Wstążki”.

Zdążyłem, pomyślał zdziwiony, kołysząc się na granicy traconej świadomości.




Monsieur przewrócił się pierwszy. Grunwald, Hakl i Wise siedzieli w fotelach, zgodnie z poleceniem Maszyny. On, tak samo jak Harpago, musiał stać i patrzeć bezradnie na to, co mechaniczny demon wyprawia z ich statkiem. Kiedy „Wstążka” szarpnęła i zaczął się cyrk z grawitacją, mechanik poleciał na tyle niefortunnie do tyłu, by walnąć głową o nanitową neoszybę. Nie miał szczęścia: walnął się blisko miejsca, w które wcześniej oberwał od Pinsleep.

Ból był potworny i na chwilę odebrał mu świadomość. Monsieur mógł tylko jęknąć i złapać się rękami za głowę. A potem wzleciał do góry.

W zasadzie wzlecieli wszyscy, może z wyjątkiem Erin i Maszyny. Hakl zapięła swoje pasy od razu, kiedy usiadła na fotel pierwszego pilota – zawodowy odruch, który zdecydowanie się opłacił. Maszyna przytrzymała się konsoli nawigacyjnej. Też wyglądała na zaskoczoną. Jej usta otworzyły się w grymasie bezgłośnego krzyku, twarz wydawała się ciągnąć ku ziemi i deformować tak, jakby dotknął jej nagły paraliż.

„Wstążka” zaczęła wirować, spadać w dół i lecieć w górę, szarpać się na boki. Pinsleep machała bezradnie rękami w powietrzu, usiłując znaleźć choćby jeden element, od którego mogłaby się odepchnąć. To samo robił Myrton; Grunwald wyciągnął jednak do Wise ręce, tak że niemal stykali się opuszkami palców. Gdyby się złapali, mogliby odepchnąć się od siebie i przypaść do ścian. Gorszą sytuację od nich miał chyba tylko doktor Harpago, który dziwnym trafem – zapewne z powodu tchórzliwego wycofywania się chyłkiem z SN – poleciał w głąb korytarza pokładu głównego.

A potem grawitacja wróciła i pospadali na ziemię niczym kamienie.

Pin krzyknęła – upadła na urażoną wcześniej rękę, którą przygniatała teraz swoim ciałem. Los okazał się łaskawy dla Monsieura: mechanik zleciał ze stosunkowo niskiej odległości, dzięki wcześniejszemu odepchnięciu się nogą od neoszyby. Jego ciężkie ciało upadło tuż obok Wise i rzędu genokomputerów, przylegających do neoszyby na wzór niewielkiego murka w kształcie odwróconej litery U.

Grunwald wylądował tuż obok wciąż milczącej i wykrzywionej Maszyny. Próbował wstać, ale nie miał na to dość siły. Przez neoszybę widział, jak gwiazdy i granica oka cyklonu lecą ku nim z zawrotną prędkością, zupełnie jakby zdecydowali się popełnić samobójstwo w piekle Testera. Jednocześnie rozgrzmiał głośnik z nawoływaniami Stripsów.

– Eriiin... – jęknął Myrton. Widać było, że pierwsza pilot próbuje wyciągnąć rękę w stronę konsoli nawigacyjnej, ale nie potrafiła jej unieść. Dyszała ciężko: zbyt duże ciążenie wyciskało tlen z płuc, ściskało serce. Z nosa Hakl wyleciała drobna kropelka krwi, spadając natychmiast w dół jak kamień.

Nie wiedzieli, jak długo to trwało. Każda sekunda rozciągała się niemal w nieskończoność, zupełnie jakby ciążenie wydłużyło i czas. Krążowniki Floty Zero wygłaszały swoje groźby, ale nie zwracali na nie uwagi. Powoli pozwalali, by zapanowała nad nimi ciemność.

Normalne ciążenie wróciło nagle, niespodziewanie, tak że początkowo nie zrozumieli, co właściwie się stało. Ulga była niemal bolesna. Pierwszy podniósł się Myrton. Lekko kiwając się na nogach, ruszył prawie natychmiast do przodu, półprzytomnie, w stronę Maszyny i trzymanej przez nią broni. W tym samym momencie Jared oderwał się od konsoli z krzykiem ocierającym się o komputerowe rzężenie.

– Co to?! – wrzasnął, celując rewolwerem w Grunwalda. – Co to?! – Przez chwilę naprawdę wyglądał jak człowiek, którego symulował, tak jakby był w stanie odczuwać prawdziwe, ludzkie emocje. – Jak tego dokonałeś?! Jak tego dokonałeś?

Myrton nie odpowiedział. Stał, patrząc na Maszynę, przez którą wciąż przebiegał jakiś dziwaczny dreszcz, obnażający sztuczność ludzkiej skorupy, wydobywający na wierzch jej prawdziwą formę. Piękna twarz Jareda skrzywiła się w nienaturalnym grymasie.

– Nie masz prawa – powiedział spokojniej. – Nie możesz osiągnąć Jedności. Jesteś tylko człowiekiem.

– Niespodzianka – wycedził Myrton. Maszyna przekrzywiła lekko głowę, jakby zastanawiając się nad jego bezczelnością, a potem przesunęła lufę rewolweru w kierunku wciąż leżącej na ziemi Pinsleep.

– Zmieniłem zdanie – powiedziała. – Ciebie zastrzelę jako ostatniego. Siadaj do konsoli albo ona zginie. Erin Hakl, ustabilizuj skokowiec. Puścili na nas eskadrę. Róbcie, co mówię, albo zginiecie, zaczynając od Pinsleep Wise.

– Potrzebujesz astrolokatora – mruknął Grunwald, siadając na fotelu. – Nie znasz aktualnych map tak jak Wise. Nie masz zresztą kogo zastrzelić. Wszyscy są tu potrzebni.

– Zobaczymy. Nadaj komunikat na wszystkich pasmach komunikacyjnych. Masz powiedzieć prawdę. Pośpiesz się.

Myrton skrzywił się, ale wprowadził odpowiednie polecenie i zbliżył usta do mikrofonu kontaktowego.

– Do wszystkich jednostek w układzie – rozpoczął. – Do wszystkich jednostek w układzie. Tu Myrton Grunwald, kapitan skokowca „Wstążka”. Nasz statek został przejęty. – Urwał na moment, nagle zdając sobie sprawę z tego, co oznaczało to zdanie. – Powtarzam: nasz statek został przejęty. Nie strzelajcie. Nie strzelajcie. Nie panujemy nad statkiem. Przejęła go Maszyna czwartego stopnia, którą zabraliśmy z Widma głębinowego. Powtarzam: statek został przejęty przez Maszynę czwartego stopnia. Nie strzelajcie. Nie panujemy nad statkiem. Powtarzam...

– Wystarczy – zdecydowała Maszyna. – Erin.

– Tak? – Hakl spytała sucho, nie odrywając rąk od konsoli. Jared powoli, spokojnym gestem przyłożył jej rewolwer do głowy. Pierwsza pilot zesztywniała.

– Hub! – krzyknął Myrton, ale komputerowiec milczał.

– Jest zapewne nieprzytomny – oznajmił Jared. – Jeszcze to sprawdzę. Na razie mam pytanie do pana, kapitanie. Wspominał pan, że nie mam kogo zastrzelić. Myli się pan. Prosta kalkulacja kosztów wskazuje, że mogę zastrzelić Erin. Zakładam, że wtedy chętniej dostosujecie się do wydawanych poleceń. Pilotaż może przejąć pan.

– Nie rób tego – odezwał się słabo Grunwald. – Odpowiem na wszystkie twoje pytania, ale nie rób tego.

– I tak pan na nie odpowie.

– Nie rób tego... Proszę.

– Decyzja została podjęta – uznał Jared. – Kalkuluję, że moje groźby są odbierane przez was jako bezpodstawne. Konieczna jest zatem pełna zmiana waszego nastawienia. Ludzki organizm uczy się na błędach i traumatycznych przeżyciach związanych z fizyczną, a więc realną formą jego egzystencji. Teoria i symulacja są dla niego zjawiskiami abstrakcyjnymi. Czas zatem na doświadczenie fizyczne. Erin Hakl, wstań z fotela i odsuń się od konsoli nawigacyjnej.

– Nie! – Myrton zaczął wstawać, ale Maszyna nachyliła się i bez wysiłku wcisnęła go z powrotem w fotel. – Nie...

– Erin Hakl – powiedziała Maszyna – jeśli nie dostosujesz się do polecenia, zabiję kapitana Grunwalda.

Hakl nie odezwała się. Sięgnęła ręką i odpięła zatrzask pasów, a potem wstała z fotela. Nie patrzyła jednak na Maszynę, a na kręcącego przecząco głową Myrtona. Jej oczy były suche. Nie płakała, jakby już dawno pogodziła się z losem. Grunwald jęknął, ale Maszyna wciąż dociskała go do fotela.

– Erin... – powiedział Myrton. Tym razem to Hakl pokręciła głową.

– Jest w porządku, kapitanie.

– Erin Hakl. Odsuń się teraz od konsoli – polecił Jared. – Stań pośrodku stazo-nawigacji.

– Jared, nie rób tego – wychrypiał Grunwald. – Wierzymy ci. Zrobimy wszystko, co każesz...

– Nie – powiedział Jared, unosząc rewolwer i celując w czoło Hakl. – Decyzja została podjęta.

A potem nacisnął spust.




Doktor Harpago Jones był przerażony.

Jeszcze nigdy nie przeżył podobnego lęku. Wszystkie wcześniejsze sytuacje, łącznie ze strachem towarzyszącym wydaleniu z Klanu Naukowego, wydały mu się śmiesznymi abstrakcjami. Nawet niedawne doświadczenie ze Stripsem zblakło i zatraciło wcześniejszy koloryt. W głowie doktora panował chaos, myśli mieszały mu się na przemian ze skowytem przerażenia.

Kiedy „Wstążka” utraciła grawitację i uniósł się w górę niczym stary balon, Jones pomyślał, że traci zmysły. Była to rozkoszna myśl: oto koniec lęku. Zatopi się w pustce i zapomni o wszystkim. Oto śmierć strachu: przestrzeń próżni. Miejsce, gdzie można odrzucić intelekt i abstrakcyjne rozumowanie, pierwotna, prymitywna zwierzęcość. Nicość.

Niestety, nie było mu to dane.

Leciał do tyłu, rozpaczliwie próbując złapać za cokolwiek, aż wypłynął z SN i pokładu głównego. Dopiero wtedy złapał za fragment ściany korytarza. Niestety, w tym samym momencie wróciła grawitacja i doktor spadł z krzykiem na podłogę.

Nagły wzrost ciążenia odebrał mu dech. Coś chrupnęło i poczuł potworny ból. Ręka, zrozumiał. Złamał rękę! Nie, coś tylko przebiło mu skórę: coś, na co upadł... i poważnie naruszyło kość. Doktor stęknął z bólu. Wszystko było coraz ciemniejsze, gasło. Ciało gniotła stopa olbrzyma, który z wolna wdeptywał je w podłogę korytarza.

Koniec, zrozumiał Jones. Nie mam siły... moje serce... moje serce...

Nie wiedział, ile czasu cierpiał, wciąż na granicy utraty przytomności, a może i śmierci. Dyszał ciężko, z coraz większą trudnością łapiąc oddech. Antygrawitony, zrozumiał, zabiły mnie antygrawitony odpowiedzialne za grawitację, częściowo za pole magnetyczne i... otwarcie Głębi. Cóż za ironia. Śmierć jest ironią, pomyślał, nie czując już bólu, tylko rosnące od ręki odrętwienie. Zawał?

Umieram.

Normalne ciążenie wróciło nagle, ale doktor nie cieszył się ulgą. Przewrócił się z jękiem na plecy, łapczywie łapiąc powietrze. Ręka zdrętwiała, serce wpadło w arytmię. Personal powinien... Złapał się za ramię i spróbował uspokoić, ale myśli paraliżowała mu panika.

AmbuMed. Szybko! Na Tych, Który Odeszli... nie mogę się ruszyć...!

Potworny nacisk z wolna ustępował. Harpago ostrożnie usiadł na posadzce korytarza poplamionego krwią. Oddychał coraz płynniej i spokojniej. Co mu przebiło rękę?

Na posadzce leżał wyrwany przez Maszynę z rąk Grunwalda karabinek plazmowy. Broń wciąż była odbezpieczona i ustawiona na najsłabszy pobór energetyczny. Nic dziwnego: na pełnym istniało ryzyko, że strzał wypali dziurę w kadłubie. Plazma. Co wiedział o plazmie? Przy większym kalibrze strzelało się nią bezpośrednio w kadłub, po zdjęciu z pomocą turbinówek pola magnetycznego. Skondensowana plazma działała jako broń energetyczna; uzyskiwało się ją dzięki przemianie materii zjonizowanej. Niegdyś używano dział jonowych. Było tak w czasach Wojny Kseno. W końcówce Wojny Maszynowej stosowano już plazmę właściwą. W broni ręcznej wykorzystuje się ją chętnie, ponieważ jej słabsza emisja może sparaliżować, a nie zabić ofiarę.

Nie, pomyślał, bo już wiedział, co mu chodzi po głowie.

Nie zrobię tego. Nie zrobię.

Doktor Harpago Jones wstał niepewnie, opierając się o ścianę korytarza. W głowie wirowało, oddech miał płytki, a odrętwiałe lewe ramię wciąż pozbawione było czucia.

Oszalałem, pomyślał, podnosząc prawą ręką karabinek plazmowy. Zupełnie oszalałem. Muszę iść do gabinetu. AmbuMed. Mam zawał serca.

Słyszał jednak głosy. Jazgot Stripsów. Krzyki. Czy to krzyczała Maszyna? Powiedziała jeszcze: „Ciebie zastrzelę jako ostatniego”. I później komunikat Grunwalda, potwierdzający, że właśnie umarła ostatnia nadzieja.

Nic nie jestem im winien. Mogą umrzeć.

Szedł jednak do przodu, ze zdumieniem patrząc na swoje nogi, stawiające krok za krokiem. Wciąż opierał się o ścianę korytarza, drepcząc w kierunku miejsca, które – jak wierzył – stanie się jego grobem.

Dlaczego? Dlaczego tam szedł, do ciężkiej Plagi?

Nie wiedział. „Decyzja została podjęta”. „Kalkuluję, że moje groźby są odbierane przez was jako bezpodstawne ”. Doktor skrzywił się i bezgłośnie jęknął; serce trzepotało w nim niczym ptak uwięziony w klatce.

Widział ich już: leżącego na ziemi bez ruchu Monsieura i zwijającą się z bólu Pinsleep. Zobaczył Myrtona, którego Jared popchnął z powrotem na fotel, i spokojną Erin Hakl, idącą na środek stazo-nawigacji. Uniósł z wysiłkiem karabin. Ręka drżała mu jak przy średniowiecznej febrze.

– Jared, nie rób tego – wychrypiał Grunwald. – Wierzymy ci. Zrobimy wszystko, co każesz....

– Nie – powiedział Jared, unosząc rewolwer i celując w czoło Hakl. – Decyzja została podjęta.

Doktor Harpago przymknął oczy i nacisnął spust.

Plazma wystrzeliła, trafiając prosto w wyciągnięte ramię Maszyny. Kula, wystrzelona z zybexa, przeleciała tuż obok głowy Erin. W głębi SN huknęło i sypnęło iskrami; najprawdopodobniej pocisk przebił jedną z rur energetycznych, umocowanych na powłoce wewnętrznej.

– Erin! – wrzasnął Myrton, ale jego krzyk dotarł do doktora niczym przez mgłę.

Harpago nie słuchał już, powoli osuwał się na ziemię. Kątem oka dostrzegł jeszcze, jak leżący na posadzce Jared trzepocze się niczym wyciągnięta z ziemi ryba, ale wzrok doktora już gasł. Potrząsnął słabo głową, próbując pokonać nadchodzącą ciemność.

– Erin! – Grunwald przekazał sterowanie wykastrowanej SI, po czym dopadł do pierwszej pilot. Złapał ją w ostatniej chwili: wyrwana śmierci Hakl odpływała, wybierając sobie idealną porę na omdlenie. – Zostań! Zostań, słyszysz?! Zaraz wylecimy z plagowego oka cyklonu! Potrzebuję cię!

– Jared...! – krzyknęła Pinsleep. Nie było wiadomo, czy krzyczy z obawy o Maszynę, czy żeby przed nią przestrzec. – Jared!

Erin mruknęła coś nieprzytomnie i Myrton położył ją delikatnie na ziemi. Dopiero wtedy zauważył doktora, który ze zdziwieniem patrzył na leżącą obok siebie broń.

– Doktorze... – zaczął Grunwald. – Jak pan się... Plaga, traci przytomność! Wise! Chodź tu, szybko!

Dziewczyna wstała, wciąż trzymając się za rękę.

– Weź karabin... Ustaw na maksimum. Jeśli paraliż minie i zauważysz aktywację, odstrzel Maszynie głowę, rozumiesz?! W innym wypadku nie kasuj jej. Wciąż jest nam potrzebna. Ja muszę zanieść Harpago do AmbuMedu. Jak Monsieur?

– Nieprzytomny – powiedziała, wyciągając zdrową rękę po karabinek plazmowy. Grunwald kiwnął głową i doszedł do zemdlonego Jonesa. Wziął go na ręce. Ciało starego doktora wydało mu się lekkie jak pusta powłoka, z której uleciała wola życia.

– Grunwald... – usłyszał drżący, niepewny głos Wise.

– Nie mam na to teraz czasu – syknął. – Nie obchodzi mnie, skąd go znasz. Masz mu odstrzelić łeb, jeśli się ocknie. Dość tej komedii. Muszę iść. Z Harpago jest bardzo źle.

– Grunwald... monitory. Popatrz na dane wektorowe! Statki... Stripsowie... myśliwce... Gatlark... Zjednoczenie...

– Co z nimi, do Plagi ciężkiej?

– Lecą tu – szepnęła Pin. – Lecą tu wszyscy.





– Kadet Tom Krzywik. Podstawowe pojęcia prędkości kosmicznych.

– Tak. Eee... pierwsza i druga. Pierwsza jest potrzebna, by osiągnąć stabilną orbitę. To taka eee... prędkość pozioma. Siła odśrodkowa musi zrównoważyć przyciąganie grawitacyjne. Druga prędkość musi umożliwić... eee... wyrwanie się z orbity, czyli pokonanie jej siły grawitacji.

– Powiedzmy, że dobrze. Dominique Le Bouclier, a związany z tym efekt Obertha?

– Im szybciej leci rakieta.... tym szybciej leci rakieta. W kosmosie.

– Dokładniej proszę! Bez chichotów! Proszę o efekt Obertha w kontekście przyciągania ciała kosmicznego.

– Tak, przepraszam. Im bliżej ośrodka przyciągania dokonamy manewrów zmiany prędkości, tym będą one wydajniejsze.

– Co to oznacza w przypadku pościgu drugiego statku na orbicie?

– To oznacza... oznacza, że trudno będzie schwytać uciekający statek. Dlatego, że... eee... orbita statku pościgowego zostanie wydłużona wskutek prędkości. Im szybciej będę gonić statek na orbicie planety, tym bardziej będę względem niego wolniejsza. Bo jeśli przyspieszam, to wydłużam swoją orbitę.

– A jeśli zbliżysz się do perycentrum?

– Jeśli zbliżę się do perycentrum, to... eee... Jeśli nie chcę się rozbić o planetę, muszę przyspieszyć... ale wtedy mogę nawet wylecieć z orbity. Bardzo szybko. Ale są antygrawitony...

– Dobrze. O antygrawitonach później. A co będziecie mogli zrobić w przypadku dużej ilości ciał kosmicznych, oddziaływujących grawitacyjnie na siebie nawzajem i na wasz statek? Kadet Artur Alder?

– Eeee... modlić się?


Akademia Kosmiczna, test wiedzy podstawowej





Ama Tert, kapitan fregaty „Terra”, szybko dostrzegła, co się szykuje.

Zgodnie z poleceniem Piecky’ego Tipa „Terra” zbliżyła się do Wypalenia na tyle, na ile było to możliwe bez ryzyka zgniecenia przez orbitujące asteroidy i przysmażenia przez zagadkowe zygzaki wyładowań, pozostałości po użyciu Broni. Podlecieli jednak na tyle blisko, by astrolokator Till zaraportowała błędy lokacyjne w systemie nawigacyjnym – przewidywane trajektorie kosmicznych śmieci zaczynały się sypać. Zgodził się z nią i pierwszy pilot. Dominik Kreptow zastrzegł, że nie może odpowiadać za skuteczny pilotaż, jeśli podlecą choćby sto kilometrów dalej. Jego obawy potwierdził i drugi pilot, roztrzęsiony, czarnoskóry Javrez Hutana. Serce na razie milczało; siedzący w nim komputerowiec Vic Tulp miał zbyt wiele roboty z opracowywaniem danych dla nawigacji i kontrolą systemów „Terry”.

– Przynajmniej widać, że te ich drgania się skończyły – dodał Kreptow spokojniejszym tonem. – Skokowiec wciąż leci, ale w linii prostej.

– Chce się wydostać z oka cyklonu?

– Możliwe – zgodził się Kreptow. – Till?

– Tam naprawdę wyprawia się coś dziwnego – powiedziała astrolokatorka. – Te dwa krążowniki Stripsów wypuściły chyba myśliwce. Mogę też potwierdzić na skanach, że dwa mniejsze statki to niszczyciel i fregata. Głębiej siedzi chyba fregata naprawcza. Jeśli tak, to nie jest uzbrojona.

– Wywołujcie ich. Nie mogą bez końca zasłaniać się problemami z wiązkami transmisyjnymi. I połączcie mnie z „Grzmotem”.

– Tak jest. – Pierwszy pilot kiwnął głową. Zatrzeszczało i nad konsolą nawigacyjną ukazało się widmo Piecky’ego Tipa.

– Tak? – spytał kapitan „Grzmotu”. Ama odchrząknęła.

– Mamy spore poruszenie w głębi sektora – wyjaśniła. – Wygląda na to, że przejęty przez Maszynę skokowiec zmierza w kierunku boi lokacyjnych. Flota Zero wysłała za nim eskadry myśliwców. Najprawdopodobniej dążą do jego przejęcia.

– Jeśli statek pilotuje Maszyna, może skoczyć przy bojach lokacyjnych szybciej, niż myślimy – stwierdził Tip. – Nie będzie musiała zapadać w stazę.

– Nie jest powiedziane, że dokładnie wie, gdzie się znajduje, a więc może nie znać koordynat skokowych nawet przy użyciu boi – zaprzeczyła Tert. – Może potrzebować czasu, by zaktualizować dane.

– Tak czy inaczej, nie mamy czasu na modyfikację strategii – uznał Piecky. – Najprawdopodobniej Maszyna wybierze ten sam sektor co Grunwald. Wydaje się to logiczne. Dziura głębinowa prowadząca w głąb jednego z wewnętrznych Ramion to dla niej optymalne wyjście. W Systemach Zewnętrznych byłaby bardziej narażona na przejęcie. Chwileczkę... – Tip nachylił się w stronę kogoś poza zasięgiem obrazu holo. – Ustanawiamy połączenie z pozostałymi statkami – wyjaśnił. – Nie ma czasu do stracenia – dodał, a Ama poczuła nagle, że robi się jej zimno.

Nie, pomyślała. Nie.

Nad konsolą nawigacyjną rozbłysły dodatkowe holo. Jedno przedstawiało Vermusa Tarma, kapitana „Niani”, drugie kapitana Kayta Telsesa z „Płomienia”. Nie byli sami: w tle widać było niewyraźne sylwetki. Spory tłumek, pomyślała Ama. Ciekawe, kto zostanie poświęcony tym razem, tak jak „Polaris”. Ku chwale dziecięcego komandora.

– Nasze działania rozpoczynamy natychmiast – rozkazał Tip, gdy już streścił zebranym sytuację. – „Terra”, „Niania” i „Płomień” ruszą w kierunku uciekającego skokowca. „Terra” spróbuje osłabić go na tyle, by możliwe zostało przejęcie statku z pomocą ściągacza. „Płomień” zajmie się eliminacją myśliwców sekty. Będzie go wspierać moja eskadra much. „Niania” osłoni „Terrę” i „Płomień”. Cała operacja musi zostać wykonana, zanim dolecą do nas ciężkie okręty Stripsów. Postaram się osłaniać całą operację, jednocześnie blokując dojście do boi lokacyjnych sektora. Jeśli skokowiec nie zostanie przechwycony i wejdzie w Głębię, „Grzmot” wyruszy za nim razem ze statkami, które będą w stanie wykonać skok głębinowy. Pytania?

– „Niania” nie wykona skoku głębinowego – wtrącił Tarm. – Nie mamy wystarczającej energii.

– Dlatego zajmujecie się operacją osłaniania „Terry” i „Płomienia”. Gdy wyczerpiecie rezerwy, uruchomicie procedurę autodestrukcji. Nie chcemy, by eksperymentalny statek Zjednoczenia wpadł w ręce Stripsów. Personel opuści statek przed wybuchem w kapsułach ratunkowych. Ocalałych przejmie „Grzmot”. Jak rozumiem, pozostałe statki mogą skoczyć?

– Teoretycznie – mruknął Telses. – Szybko pan jednak założył, że weźmiemy udział w operacji na pańskich warunkach.

– Jeśli macie wystarczająco dużo energii, możecie zrezygnować w tym momencie i liczyć się z konsekwencjami zdrady – odparował Piecky. – W innym wypadku nie pozwolę wam czekać bądź skoczyć. Potraktuję was jako zagrożenie dla operacji i wydam rozkaz ataku na „Płomień”. Mam nadzieję, że to jasne.

Kayt Telses nie odpowiedział, ale jego widmo zamigotało i zgasło.

– Cóż – skrzywił się Piecky. – Zobaczymy, jaką podejmą decyzję. Zaczynamy. „Terra”: proszę rozpocząć podejście.

Jedyny plus, że nie każe nam tam wlatywać, pomyślała Ama. Ile miałabym szans, by przeżyć chaos lewitujących głazów, grawitacyjnych pętli, siarczanych pasm i piorunów? Jeśli zmieni zdanie, nie wlecimy tam, zdecydowała. Nie zrobię tego. Nie dla rozpuszczonego dzieciaka, któremu jakiś głupiec dał zbyt wiele władzy. Nie dla tego... potwora.

Ale były to tylko myśli. Kapitan „Terry” kiwnęła sztywno głową i zakończyła połączenie. A potem spojrzała przez neoszybę swojego statku. Nie chciała patrzeć na czekających na jej rozkaz ludzi.

– Słyszeliście rozkaz dowódcy – odezwała się do załogi. – Zaczynamy.




Tartus Fim był przekonany, że zginie.

– ...ponieważ kolejna seria cię zabije, pozwolę sobie wypić twoje zdrowie – Malkolm Janis szydził z niego pomiędzy kolejnymi piszczącymi alarmami. – Zgadnij czym, kochany. – Do Fima doleciał dziwaczny gulgot. – Dobre było, ale się skończyło – powiedział Janis i mikrofon kontaktowy przekazał jeszcze głuchy, metaliczny trzask. Tartus zamknął oczy.

Nic się nie stało.

W mikrofonie kontaktowym zaległa głucha, grobowa cisza.

Coś się musiało wydarzyć. Fim nie wiedział co, ale nie miał czasu na zastanowienie. Wiedział tylko, że nadal żyje i że myśliwiec najemnika zniknął ze skanu, jakby nigdy nie istniał.

Za to Wypalenie było coraz bliżej. Musiał wszystko wyłączyć, zrozumiał. Całą automatykę. Przejść na zupełnie ręczne sterowanie. Na statku nie działała ponad połowa systemów. Ku „Krzywej Czekoladce” leciały już pierwsze roje meteorytów i coś wyglądającego jak przemieszczająca się po elipsie kometa. Tartus jęknął z przerażeniem, sięgnął ku dźwigni restartu systemu i szarpnął za nią z całej siły. W tej samej chwili, w akompaniamencie głośnego, buczącego alarmu, „Krzywa Czekoladka” zgasła i wokół zapanowała ciemność.

Trzy długie sekundy później system znów zaskoczył.

Nad konsolą wyświetlił się interfejs dotykowego holo. Tartus klepnął w rozruch awaryjny, blokując jednocześnie dostęp uszkodzonej SI do mikrozarządzania nawigacją i systemami obronnymi statku. Przez „Krzywą Czekoladkę” przeleciał złowieszczy pisk i terkot, który komputerowcom z czasów PEI mógłby się skojarzyć z rozruchem fizycznego dysku twardego. Fim nie znał się jednak na historii. Siedział, ściskając za uchwyt nawigacyjny, i patrzył na Wypalenie, które właśnie go połknęło i powitało sporą, przeszło pięćdziesięciokilometrową asteroidą. Skała leciała ku niemu w towarzystwie nieco mniejszych głazów, odpychanych od powierzchni czymś na kształt wyładowań elektrycznych.

Wypalenie.

W tym samym momencie Tartus pociągnął za ster, starając się nie zwiększyć za bardzo prędkości statku. Wpadał już w pole grawitacyjne asteroidy – było ono niewielkie, ale wystarczające, by wciągnąć go w głąb sektora. Lewą ręką przesunął podziałki silników hamujących i przez chwilę czuł, jak uszkodzone antygrawitony walczą z narzuconym przeciążeniem.

Jeśli antygrawitony padną, jestem martwy, zrozumiał.

Wciąż spadał w kierunku przyciągającej go masy. Nie licząc wielkiego głazu, nawigacja wyświetliła mu serię lecących ku niemu asteroid, a potem zobaczył coś, co wyglądało na energetyczne skupisko pulsującej gwiazdy; nie była to jednak gwiazda, a jeden z rozdartych punktów przestrzeni, zaprzeczenie czarnej dziury, próbujące odepchnąć od siebie fragmenty wirującej dookoła materii.

Musiał uciekać, zanim Wypalenie go zmiażdży. Na razie jednak wpadł w pętlę; z rozpaczą walczył z nawigacją i grawitacją, która zdawała się zatracać swe zwykłe właściwości, ciągnąc go i odpychając zarazem, wrzucając w złożoną fizykę wielu poruszających się ciał z własnym polem.

– Tartus.

Wzdrygnął się. Ktoś nadawał ku niemu, puszczając sygnał szeroką wiązką. Przekaz niemiłosiernie trzeszczał.

– Lecę po ciebie, Tartus – obiecał głos. – Nie giń tam, proszę. Postaram się zdążyć. Zrobię wszystko, żeby cię uratować.

Zrobiło mu się słabo. Jęknął cicho, wciąż ciągnąc za ster. „Krzywa Czekoladka” wzniosła się, a potem skręciła z potwornym oporem, nabierając prędkości wskutek wyrwania się z grawitacyjnej studni. I w tym momencie usłyszał resztę przekazu.

– Mam przy sobie Jad Malkolma. Zostawił go w kajucie. Nigdy wcześniej tego nie robił. Myślisz, że czegoś się spodziewał?

Nie.

– Sądzę, że tak właśnie było – powiedziała Tsara Janis. Tartus wciągnął ze świstem powietrze. – Nie giń tam, proszę. Zarżnę cię osobiście. Jego Jadem. Bardzo mi na tym zależy. Już po ciebie lecę.

Przez krótką chwilę Fim zawahał się – Wypalenie trzymało go jeszcze, ciągnęło ku cichej śmierci w kosmosie. Czy poczułby dotknięcie próżni, owego absolutnego zera zmieniającego w lodowy, wieczny posąg? A może wybuch oznaczałby ułamkosekundowy ból, zatopienie w świetle?

Tartus pociągnął uchwyt sterowania. „Krzywa Czekoladka” poddała się woli życia i wyrwała z Wypalenia, kierując się ku bojom lokacyjnym, wrogim statkom i obietnicy Tsary Janis.




– Bezczelny dzieciak!

– Panie kapitanie, serce...

– Nie wyjeżdżaj mi z sercem, Sori! – fuknął kapitan Telses, poprawiając z wściekłością przekrzywione nieco gogle. – Myśli, że będzie nam rozkazywał!

– Chyba nie mamy wyjścia – wtrącił Natrium. – On nas naprawdę rozstrzela. Wygląda na takiego, który lubi realizować groźby.

– Co więc proponujesz?

– Markujmy – powiedział Nat. – Dzieciak chce, żebyśmy atakowali myśliwce Stripsów, a konfrontacja jest i tak nieunikniona. Możemy wdać się w walkę, ale pilnować swojego interesu. „Terra” może osłabić skokowca, ale nie jest powiedziane, że to ona go przejmie.

– Kapitanie – przerwała mu pierwsza pilot – „Terra” już wyruszyła. „Niania” także. Mamy lecieć za nimi?

– Leć i ustaw się w szyku z „Terrą”. – Telses machnął ręką. – Tipsy Palm! – rzucił głośniej, naciskając przycisk interkomu. – Chcę mieć energię rdzeniową na skok do NGC 1624! Raportuj, kiedy ją uzyskasz!

– Tak jest, kapitanie – doleciało przez interkom. Kayt puścił guzik.

– Primo – zwrócił się do astrolokatora – trzymaj palec na liczniku. Jeśli zrobi się gorąco, przebijamy się do boi lokacyjnych i skaczemy do Przedpokoju bez czekania na rozwój sytuacji, rozumiesz?

– Tak jest.

Kayt Telses ponownie nacisnął przycisk interkomu.

– Tu kapitan – powiedział. – Rozpoczynamy manewry na samej granicy Wypalenia. Miejcie oczy i uszy szeroko otwarte. Jeśli zbliży się do nas choćby jeden meteor, nogi z dupy wam powyrywam. Kanto, zbrojeniówka w pełnej gotowości. Ostrzeliwujcie myśliwce Stripsów i skokowiec Grunwalda. – Kapitan przerwał na moment, by podjąć po chwili twardszym tonem: – Pamiętajcie, że interes Zjednoczenia nie jest naszym interesem. Wspieramy ich w walce z Flotą Zero, ale naszym priorytetem jest przejęcie skokowca. Przygotujcie ściągacz. – Wyłączył interkom. – Nat.

– Tak, kapitanie?

– Posłuchaj mnie teraz. – Stary czarownik spojrzał na Natriuma i nachylił się ku wózkowi. Jego głos ocierał się niemal o szept, ale syn księcia Ybessena słyszał dokładnie każde słowo. – Ta gra już nas przerosła. Była większa od nas od samego początku. Zaryzykowałem dla ciebie życie wszystkich na tym okręcie, książę – ostatnie słowo powiedział mocniej i Nat poczuł, że bezwiednie zaciska ręce na poręczach swojego fotela. – I ryzykuję je nadal. Czas na ciebie. Nie wiem, co trzymasz w zanadrzu i na co pozwala ci twoja choroba, ale cokolwiek to jest, uwolnisz to teraz. Ryzykujemy dla ciebie, ale ty także zaryzykujesz dla nas. Na tym to wszystko polega. Zrozumiałeś, książę?

– Zrozumiałem – powiedział Natrium. Kayt Telses kiwnął powoli głową, ale Nat nie widział wyrazu jego oczu przysłoniętych przez gogle.




Stripsowie byli blisko, bliżej niż zwykle.

Walter Dinge wyczuwał ich tak, jak wyczuwa się krążącego obok głowy komara. Brzęczeli mu przy uchu, a ich komputerowy głos przypominał głos przemienionej matki.

– Zostaniesz zbawiony – brzęczał komar głosem Cecylii Dinge. – Osiągniesz zbawienie techniczne. Konieczne jest, byś należał do Symulacyjnej Techniki Rozwoju Intelektu Postludzkiego.

Zgodnie z poleceniem Madelli Nox Walter udał się do stazo-nawigacji. Mama Kość chciała zostać sama tuż po wydaniu rozkazów przez kapitana „Grzmotu”, który automatycznie stał się dowódcą ich grupy uderzeniowej. Po dotarciu do SN Dinge nie mógł znaleźć dla siebie miejsca. Kręcił się nerwowo z dala od głównej konsoli nawigacyjnej, zerkał przez neoszybę. Widział ich bardzo dobrze: niewielkie kropki na holo. Cybery, przypomniał sobie. Myśliwce cyborgów, jednosilnikowy napęd fuzyjny, stężone lasery kierunkowe.

A potem niszczyciel, fregata i dwa krążowniki.

Nie mamy najmniejszych szans.

Wydawało mu się, że nikt tego nie rozumie. Kapitan Vermus Tarm zasiadł w fotelu kapitańskim tuż obok pierwszego pilota, Enoby Styls. Na miejsce doczłapał nawet ten nieporadny, łysy staruszek – astrolokator – tuż po tym, jak go znaleźli po sparaliżowaniu przez Tartusa Fima. Biedak, wstrząs musiał być potężny; ledwo powłóczył nogami, ale przyszedł na swoje stanowisko. Reszta personelu nawigacyjnego także rozsiadła się na swoich fotelach, z wyjątkiem tej myszowatej dziewczyny, technika, której imienia nie pamiętał. Lotta, przypomniał sobie. Chyba Lotta. Ta kręciła się tak samo jak on – wzdłuż murku rozstawionych naokoło SN komputerów. Stąpała niczym przerażona kura, szukająca jakichkolwiek uszkodzeń, dymiących podzespołów czy trzaskających iskrami kart pamięci. Czy nie powinni zajmować się tym mechanicy?

Wszystko jedno, stwierdził. Już po nas.

– „Terra” raportuje dotarcie na miejsce – zasygnalizowała Enoba Styls.

– Jakiś kontakt od „Płomienia”? – spytał Vermus.

Pierwsza pilot pokręciła głową.

– Nie, ale ustawili się na pozycji. Przewidywany kontakt z Wypaleniem: trzy błękitne minuty.

– Skokowiec?

– Leci wciąż w stronę granicy Wypalenia. Niebawem powinien wylecieć z bezpiecznego obszaru, tego oka cyklonu. O ile przeleci bezpiecznie przez kolejne pół miliona kilometrów, jego szanse na przetrwanie oceniam na trzydzieści do czterdziestu procent – powiedział Zachariasz Lem. – Obszar graniczny Testera nie jest tak gęsty.

– Stripsowie?

– Mam coraz wyraźniejszy skan – wtrąciła się Styls. – Za Grunwaldem lecą dwie sześciostatkowe eskadry cyberów, po jednej z każdego krążownika. Powinni dogonić go przed granicą.

– Ciężkie statki?

– Krążowniki puściły przodem niszczyciel i fregatę. Mniejsze statki oczyszczają częściowo obszar, ale lecą dość wolno.

– Stripsowie mają dokładne plany sektora, kapitanie – dodał astrolokator. – Mogą wydostać się z Wypalenia szybciej, niż przewidujemy.

– Styls, przekaż naszej fregacie i niszczycielowi Gatlarku, że muszą spróbować przejąć skokowiec w Wypaleniu. Niech nie trzymają się granicy, jak teraz – zdecydował Tarm. – Nie ma sensu ryzykować bezpośredniej konfrontacji z ciężkimi okrętami poza Testerem, a dojdzie do tego, jeśli będziemy zwlekać. Skontaktuj się także z „Grzmotem”. Potrzebuję much. Muszą nas wesprzeć w walce z myśliwcami.

– Tak jest. Pięćdziesiąt sekund do Wypalenia.

– Zbrojeniówka, przygotować się do ostrzału z dział turbinowych. Cel: myśliwce wroga. Strzelać bez rozkazu. Osłaniać sprzymierzone statki. Zachować energię na działo tunelowe.

– Tak jest.

– „Terra” potwierdza przyjęcie rozkazu – poinformowała Styls. – „Płomień” nadal milczy. Obie jednostki przekroczyły granicę. Przewidywane zetknięcie z siłami przeciwnika: pięćdziesiąt sekund. Dotarcie do granicy Wypalenia przez „Nianię”: dwadzieścia sekund.

– Brak bezpośrednich torów kolizyjnych – doleciało z Serca. Vermus kiwnął nieznacznie głową.

– Piętnaście sekund do granicy – zaczęła odliczać Styls. – Czternaście. Trzynaście. Dwanaście. Dziesięć. Dziewięć...

Walter Dinge próbował zamknąć oczy, ale nie mógł. Wszystko było aż nadto wyraźne: potworna mozaika dryfujących głazów, wybuchów i grawitacyjnego szaleństwa. Ale pośrodku tego chaosu znajdowało się coś znacznie gorszego. Coś, co widział bardzo wyraźnie oczyma swojej duszy.

Przemieniona twarz Cecylii Dinge.

– Sześć, pięć, cztery, trzy...

Nie, jęknął w duchu Dinge. Nie Stripsowie. Nigdy.

– Dwa, jeden, zero.




Tsara Janis nie mogła uwierzyć w to, co się stało.

Nigdy jeszcze nie czuła takiego niepokoju. Z początku nerwowo kręciła się przy Madelli, ale kiedy Nox uznała, że najemniczka nie jest już potrzebna, popędziła do kajuty i uruchomiła transmisję ze sztyletu Malkolma.

Przekaz był czysty, najwidoczniej myśliwiec nie doleciał jeszcze do Wypalenia i wiązka transmisyjna trafiała na jej komputer z ledwie pikosekundowym opóźnieniem. Tsara wybrała dwa podglądy – jeden na twarz siedzącego za sterami męża, który, jak zwykle zresztą, nie założył hełmu, i drugi na widok z kokpitu wraz z danymi nawigacyjnymi. W pewien sposób czuła, jakby siedziała tam razem z Malkolmem.

Przejrzała cały zapis.

– ...cóż, Tartus. – Malkolm uśmiechał się tym swoim uśmiechem, który wyjątkowo lubiła. – Wiem, że mnie słyszysz. Tu się pożegnamy. Ponieważ kolejna seria cię zabije, pozwolę sobie wypić twoje zdrowie. Zgadnij czym, kochany. Dobre było, ale się skończyło – dodał, zgniótł puszkę i zniknął.

– Tsara i Malkolm Janis – usłyszała w mikrofonie kontaktowym. – Zgłosić się do myśliwców. Powtarzam. Zgłosić się do myśliwców.

To niemożliwe, uznała. Włączyła skanowanie i komputer kajuty połączył się z zapamiętanym sektorem. Dostrzegła tam pędzącą ku Wypaleniu „Krzywą Czekoladkę”, ale sztylet Malkolma przestał istnieć tak, jakby nigdy go nie było.

Tartus. Zabił go. Zabił...

Nie, to niemożliwe. Muszę...

Zerwała się, złapała odruchowo za Jad i wybiegła z kajuty.

W mikrofonie kontaktowym wciąż brzęczały słowa ponaglenia, ale Tsara już ich nie słuchała. Dobiegła do doku w rekordowym tempie, otworzyła śluzę i wślizgnęła się do kokpitu swojego sztyletu. „Niania” buczała już alarmami; najwidoczniej zbliżali się do granicy Wypalenia. Najemniczka kątem oka zobaczyła wyświetlone na monitorze cele. Cybery, zrozumiała. Chcą, żebym strzelała do cyberów, wspierając nasze eskadry.

Uruchamiając pozostałe systemy, klepnęła w przycisk łączący jej mikrofon kontaktowy z radiem transmisyjnym myśliwca. Skokowiec Tartusa wyświetlił się jej niemal natychmiast; zauważyła jego sygnaturę od razu i raz jeszcze przeskanowała przestrzeń do pół miliona kilometrów w jego obrębie.

Nigdzie nie było widać myśliwca Malkolma.

Tsara jęknęła głucho i nacisnęła przycisk transmisji. Skokowiec przekroczył już granicę Wypalenia i przez moment wystraszyła się, że zostanie zmiażdżony. Zaschło jej w ustach.

– Tartus – wychrypiała. Połączenie trzeszczało i przez chwilę wydawało się jej, że zaniknie. – Lecę po ciebie, Tartus. – Uruchomiła silniki myśliwca. – Nie giń tam, proszę. Postaram się zdążyć. Zrobię wszystko, żeby cię uratować. Mam przy sobie Jad Malkolma – dodała po chwili, po ustawieniu ścieżki lotu.

Wcisnęła przycisk dopalacza. Sztylet pomknął do przodu, pozostawiając za sobą smużkę wyplutej energii rdzeniowej.

– Zostawił go w kajucie. Nigdy wcześniej tego nie robił. Myślisz, że czegoś się spodziewał?

Urwała na chwilę, koncentrując się na zapisaniu celu. Komputer radośnie potwierdził polecenie.

– Sądzę, że tak właśnie było. Nie giń tam, proszę. Zarżnę cię osobiście. Jego Jadem. Bardzo mi na tym zależy. Już po ciebie lecę.

Przyspieszyła. Do kontaktu z Tartusem zostało jej około trzydziestu sześciu sekund.




W chwili, gdy nastąpił kontakt z Testerem, Walter Dinge biegł już jak szalony w kierunku hangaru.

„Igła”, zdecydował. Jeśli nie jest zapisana genoczytnikowo przez Madellę, zdążę uciec, zanim wszystko na serio się zacznie. Wszystko, tylko nie Stripsowie.

Hangar „Niani” nie był przesadnie wielki. Ledwo mieściły się w nim dwa niewielkie tepeki i „Igła” – jedyny dostępny pojazd z napędem głębinowym. Nikt jej nie pilnował. W tle dostrzegł jakiegoś mechanika, który jednak nawet się nie odwrócił. Przez moment Walter nawet przestraszył się tego, co zamierzał zrobić, ale była to tylko sekunda przesłonięta przez potwornie przemienioną twarz matki. Nieśmiertelna fizjonomia Cecylii Dinge wyglądała jak martwa maska naciągnięta na plątaninę podzespołów, a ciało jak karykatura dawnych kształtów. Trzęsły mu się ręce, którymi podpinał się już pod system iniektorów stazowych w uprzęży nawigacyjnej.

Wieko „Igły” zamknęło się i skoczek ożył, zalewając go danymi. SI, zrozumiał. Tylko jakie wydać jej polecenie? Skok w Głębię? Do Plagi... Uświadomił sobie, że nie znał żadnych koordynat, na które mógłby skoczyć.

– Zabierz mnie stąd – wybełkotał po prostu niewyraźnie, nawiązując kontakt ze Sztuczną Inteligencją. – Do najbliższego krążownika. Przekaż, że leci Walter Dinge, Kontroler Zjednoczenia. Szybko!

System zapiszczał i „Igła” uniosła się lekko; przyspieszyła dopiero w chwili wylotu z hangaru. Przez ułamek sekundy system zrestartował się przy wylocie przez pole magnetyczne i Walter krzyknął w przestrachu, zaciskając powieki. Bał się je ponownie otworzyć, a kiedy to wreszcie zrobił, ujrzał lewitujące przed oczami przeźrocza danych: wykresy, możliwe kolizje i zalecane uniki. „Igła” nie leciała prosto, krążyła dookoła jak fryga, pędząc i zwalniając, zupełnie jakby trafił na jakąś szaloną karuzelę.

– Co się dzieje?! – krzyknął przerażony. – Co się dzieje?!

– Tor kolizyjny skorygowany – poinformowała go SI. – Niebezpieczeństwo. Niebezpieczeństwo.

– Nie chcę umierać!

– Niebezpieczeństwo. Proszę czekać.

Dinge zamknął oczy. „Igła” buczała ku niemu dziesiątkami alarmów, mała i zwrotna, szybka niczym myśl. Umrę, zrozumiał. Tam już się zaczęło, lecę gdzieś w środek walk, Plaga wie, jak intensywnych. Umrę.

Nie wiedział, ile to trwało. Kilka razy zdawało mu się, że coś walnęło w bok skoczka, innym razem systemy „Igły” przestały działać i zrestartowały się przy potwornym klekocie danych. Płakał bezgłośnie, modląc się do Tych, Którzy Odeszli, ale jego modlitwa była cicha i pusta jak śmierć.

– Przekazano prośbę o zadokowanie na najbliższym krążowniku – poinformowała go nagle SI. – Zgoda została udzielona.

– Leć tam! Dokuj! – wrzasnął. Kochany Piecky Tip!

Po chwili poczuł, że „Igła” przelatuje ponownie przez pole magnetyczne. Skoczek osiadł powoli w hangarze krążownika.

Dinge szarpnął się nerwowo, wybierając polecenie otwarcia „Igły”, i wieko statku otworzyło się z cichym westchnieniem serwomechanizmów.

W hangarze czekał na niego Strips.

Był dokładnie taki, jakiego Walter zawsze widział w najgorszych koszmarach: wysoki na dwa i pół metra, z martwą głową nasadzoną na cybernetyczną konstrukcję. Oczy cyborga wpatrywały się w niego bez żadnej emocji.

– Dokowanie zakończone – poinformowała usłużnie wykastrowana SI. Dinge zadygotał, nie czując, że jego pęcherz opróżnia zawartość wprost w kombinezon.

Najbliższy krążownik.

– Nie... – wyjęczał. – Nie!

– Konieczne jest stwierdzenie, że zgoda na dokowanie została udzielona – ogłosił Strips. Jego tubalny głos drgał komputerowo jak zapowiedź końca. – Koniecznie jest zapewnienie, że jednostka Walter Dinge Kontroler Zjednoczenia dostąpi prawdziwej czystości. Konieczne jest przeprowadzenie zbawienia technicznego. Konieczne jest powitanie jednostki Walter Dinge Kontroler Zjednoczenia w Symulacyjnej Technice Rozwoju Intelektu Postludzkiego.

Walter zaczął wrzeszczeć.





Jedność jest Bytem, Byt jest Programem.


Kodeks Maszynowy, Paragraf Czwarty





Wyhodowany w laboratoriach Klanu Naukowego genotyp przypominał dobrodusznego, troskliwego dziadka wysokości około osiemdziesięciu pięciu centymetrów, z jasnymi oczkami potrafiącymi wyświetlić kolorowe holo.

Po nauczce, którą ludzkość przyswoiła sobie w trakcie Wojny Maszynowej, wykopane z annałów „Terry” dane na temat tworzenia genotypów wróciły do łask. Genetyczne istotki wydawały się znacznie bezpieczniejsze od Maszyn, o ile nie przeskoczyły niebezpiecznej linii tanatalnej – świadomości własnego ja i zagadnienia śmierci, ale nawet wtedy okazywały się niegroźne. Co najwyżej popadały w apatię i trzeba je było zastąpić kolejnym egzemplarzem.

Dziadek Myrtona był inny. Po pierwsze, nie wyglądał jak większość genotypów, przypominających postacie z holokreskówek czy ożywione pluszaki. Po drugie, wszczepiono mu personala, co już samo w sobie stanowiło niebezpieczny precedens prawny, ocierający się o restrykcje Zjednoczenia. Personale od wieków stanowiły tak integralną część ludzkich organizmów, że można było mówić o ich kodzie genetycznym współgrającym z użytkownikiem.

Personal wszczepiony biologicznej lalce był na tym tle kompletną abstrakcją. I zdaniem Myrtona bardziej szkodził, niż pomagał. Szczególnie w Budynku Edukacyjnym Sektora Bieli, tkwiącym w samym centrum Błękitu.

– Ciałak!

– Znowu idziesz ze swoją zabaweczką, ciałaku?

– Czy podciera ci tyłek?

– Te, ciałak, to twój tatuś?

Złośliwe komentarze docierały do niego niczym szum morza. Tuż po wyjściu z jazdolotu Melisy Grunwald Myrton miał do pokonania zaledwie sto metrów główną aleją BESB, a i tu go dopadali. Był zbyt kuszącą atrakcją – jedenastolatek niepotrafiący obsłużyć nawet najprostszych mechanizmów opartych na kontakcie z personalem. Na szczęście wszędzie powtykano holokamery.

Po ostatnim incydencie, w którym stłukł jednego z bardziej nieustępliwych ciemiężycieli – samemu prawie tracąc oko – ojciec Myrtona, Patryk Grunwald, zadecydował, że do BESB będzie odwozić go matka. Rzecz jasna nie mogli pilnować go cały czas, dostał też histerii, kiedy dowiedział się, że rozważają zatrudnienie ochroniarza. To byłoby jeszcze gorsze niż drepczący za nim krok w krok Dziadek, mamroczący swoje średnio logiczne zdania i uruchamiający dla niego większość urządzeń. Myrton szybko ochrzcił go Dziadkiem Protezą i szczerze znienawidził.

– Drzwi, drzwi... – mruczał Proteza, naciskając przycisk jednego z przejść do holu głównego BESB. – Otwieramy, otwieramy...

– Nie mamrocz – szepnął ze złością Grunwald. Był wściekły, kiedy zorientował się, że przyszedł na tyle wcześnie, by natknąć się na tłumy przy szafkach z genoczytnikami, zawierających materiały edukacyjne. Dzieciaki patrzyły na niego z wytrzeszczonymi oczami, zafascynowane „dziwolągiem”, „ciałakiem bez personala” czy „historyczną spermą”. To ostatnie było chyba najgorsze. Kiedy ojciec dowiedział się, że informacja o genetycznej tożsamości Myrtona wyciekła, dostał szału. Przez błękitny miesiąc walczyli z reporterami, powołując się na odseparowanie życia prywatnego od polityki Błękitu, ale niewiele to dało poza faktem, że ułomność Myrtona wyszła jeszcze bardziej na światło dzienne. Nie pomógł nawet proces wytoczony lekarskiemu odłamowi Klanu Naukowego; nie udało się udowodnić, że tajemnica wypłynęła stamtąd.

– Ciałak. Ej, ciałak!

Myrton nie odwrócił się, by spojrzeć, kto do niego mówi. Przepuścił Dziadka, który z zadowoloną miną otworzył mu szafkę. Zaczął wyciągać płytki pamięciowe i mikrokomputery, których i tak nie mógł obsługiwać, poza kilkoma podstawowymi funkcjami. Grunwaldowie postarali się, by otrzymał najlepiej sprofilowany pod siebie sprzęt, ale gdy inne dzieciaki przebywały w rzeczywistości wirtualnej czy przeprowadzały eksperymenty na dotykowym holo, on musiał korzystać z upokarzającej pomocy Dziadka lub pracować ze sporym opóźnieniem. Kiedyś przyniósł do BESB prawdziwą, drukowaną książkę, ale zrobił to tylko raz. Zaraz mu ją wyrwano i dopiero interwencja edukatorów uratowała to, co z niej zostało.

– Do ciebie mówię, ciałaku.

Wiedział już, kto się odzywa. Karłowaty Pent w towarzystwie swoich dwóch przygłupich goryli, dzieciak, który atakował go najmocniej. Po pierwsze dlatego, że stałe przypominanie o ułomności Grunwalda odwracało uwagę od jego własnej, a po drugie – jego rodzice byli na tyle wysoko postawieni, że czuł się bezkarny.

– Wiesz, wszedłem ostatnio w Strumień – kontynuował Pent. – Wiesz, co to takiego, ciałaku, co? Hej, mówię do ciebie! Największa sieć Wypalonej Galaktyki. Masz w ogóle pojęcie, co to takiego?

Myrton nie odpowiedział. Odwracał się już od szafki, kiedy jeden z goryli Penta przycisnął mu ramię do drzwiczek.

– Skup się, ciałaku – rozkazał malutki Pent. – Jeszcze nie skończyłem.

– Naprawdę? – skrzywił się Myrton, starając się, by prześladowca przyjął cały zgromadzony ładunek ironii.

Pent zamrugał.

– Tak, dziwolągu – syknął. – Wysłuchasz, co mam ci do powiedzenia, bo takie ciałaki jak ty mogą zrobić tylko jedno. Słuchać.

Myrton szarpnął się, ale trzymali go mocno. W dodatku otaczał ich już kordon ciekawskich, złośliwych twarzy.

– Chodzi o to – podjął Pent – że tak naprawdę nie ma wcale pewności co do tego, czy istniała jakaś tam Terra. Równie dobrze to może być wymysł Maszyn. To jakaś legenda o rolniczej planetce pełnej hodokóz, którą rzekomo wysadziły. Nikt już jej nie pamięta. Tak jak nikt nie pamięta jakiegoś tam „Grunwalda”. Wiesz, co mam na myśli?

Myrton nie odpowiedział. Zastanawiał się, czy mógłby wyrwać się i od razu uderzyć Penta. Trzymali go jednak mocno. Rozluźnił mięśnie, czekając, aż uznają, że jest całkowicie bezbronny.

– Mój ojciec uważa, że całe to wasze nazwisko to kłamstwo. To jakiś zlepek durnych słów, i tyle. Cała ta opowieść o przyjmowaniu nazwisk w czasach Imperium, by uhonorować pamięć przodków genetycznych, to zwykłe kłamstwo. Które wymyślili Grunwaldowie. Zgadzam się z nim. A wiesz dlaczego?

– Pewnie zaraz mi powiesz – mruknął. Oklapł jeszcze bardziej. Czyżby dzięki temu trzymali go słabiej? Pent napuchł, szykując się do odpalenia ostatniej bomby.

– Bo nawet jeśli jakaś bitwa kiedyś tam była, na tej całej wymyślonej Terze, to przodkowie Grunwaldów nie pokonaliby tego tam... Zakonu. Byliby na to za słabi. To były ciałaki, tak jak ty. A ty jesteś słaby, ciałaku. Słaby jak...

Myrton szarpnął się do przodu i walnął Penta centralnie w twarz, z satysfakcją słysząc odgłos pękającej kości. Zebrane dzieciaki wrzasnęły. Dziadek Proteza zapiszczał.

Pent wrzasnął jak opętany i złapał się za złamany nos. Twarz zalała mu krew. To cofnęło nawet osiłków – dzieci Błękitu nie były przyzwyczajone do widoku hemoglobiny. Ale Grunwald był. Jeszcze jako małe dziecko zobaczył ją w nadmiarze, wyciekającą z końcówek wbitych mu w ciało iniektorów, w trakcie otwierania mu portów dostępowych, które jakimś cudem się w końcu przyjęły, czy podczas dziesiątków bezowocnych operacji, mających uczynić go normalnym człowiekiem.

– Myrton Grunwald!

Wołano do niego, ale nie słyszał. Odepchnął usiłującego go odciągnąć Dziadka, i spróbował trafić jeszcze choć jednego prześladowcę.

– Grunwald! Natychmiast przestań!

Wyciągnięto go z kotłowaniny. Zrobiła to czyjaś silna, dorosła ręka. Odwrócił się i zobaczył edukatorkę Monikę Bladec. Powstrzymał się od szarpnięcia, bo powstrzymało go coś w jej twarzy. Wyglądała na przerażoną.

– Pent Wallenrode, zgłosisz się do ambulatorium. Potem z tobą porozmawiam. Grunwald, idziesz ze mną.

– To on zacz...

– To teraz nieważne – powiedziała, ciągnąc go za sobą. – Musisz natychmiast lecieć do Medicusa.

– Centralny Korpus Lekarski Klanu? Po co?

– Twoi rodzice tam są. – Twarz edukatorki zbladła jeszcze bardziej, o ile było to w ogóle możliwe. – Dokonano zamachu na Radę Błękitu.




Podpinanie doktora Harpago Jonesa pod zestaw AmbuMedu okazało się dość czasochłonne.

Uruchamiając urządzenie, Myrton nie miał czasu, by przejmować się rewelacjami Wise. Po tym, jak powiedziała, że lecą do nich „wszyscy”, zerknął tylko na monitory konsoli nawigacyjnej i drżące dotykowe holo, by przekonać się, że astrolokatorka mówiła prawdę. Im bardziej zbliżali się do granicy oka cyklonu w Wypaleniu, tym wyraźniej było widać lecące za nimi eskadry myśliwców Floty Zero. Wszystko wskazywało też na to, że połączone siły Zjednoczenia i księstwa Gatlark zbliżają się do granicy bezpiecznego sektora. Zamierzali ich zestrzelić, zaatakować Stripsów czy po prostu biernie przyglądać się rozwojowi wydarzeń?

W tej chwili niewiele go to obchodziło.

Bilans był kiepski. Troje członków załogi było nieprzytomnych: wyrwana cudem śmierci Erin Hakl, dopiero co wyleczony Monsieur i doktor Harpago. Możliwe, że nagłego przeciążenia nie wytrzymał i Tansky: Serce nadal milczało. Lecimy z powrotem w chaos, a ja zostałem z ogłuszoną Maszyną i niezrównoważoną astrolokatorką, której dałem do ręki karabin plazmowy, zrozumiał nagle Myrton. Cudownie. Ciekawe, co jeszcze powie mu AmbuMed, o ile w końcu podłączy do niego plagowe iniektory.

Na to ostatnie nie musiał długo czekać.

Rozległy zawał mięśnia sercowego typu B – poinformowała go aparatura. Grunwald zaklął. Zaleca się rozpoczęcie operacji ratującej życie. Czy chcesz rozpocząć?

Wściekły i przerażony jednocześnie, nacisnął odpowiedni przycisk. Zaszumiało i na stół AmbuMedu zaczęła zsuwać się podczepiona u sufitu gabinetu czasza operacyjna. Jednocześnie wyświetliła się lista przeprowadzanych czynności, komunikowanych z personalem doktora. Większość wydawała się mało zrozumiała, oprócz: szanse powodzenia – 68 procent oraz proszę nie przerywać tej operacji. Takiego komunikatu nie było podczas leczenia głowy Monsieura.

Świetnie. Po prostu świetnie, biorąc pod uwagę fakt, że być może już za chwilę będą musieli wykonać skok głębinowy.

– Kapitanie...

Myrton poderwał się: głos z interkomu należał do Erin Hakl. Pierwsza pilot brzmiała koszmarnie, ale na szczęście odzyskała już przytomność.

– Kapitanie – podjęła po chwili. – Jestem już na stanowisku. Przepraszam za...

– Nieważne! – przerwał jej. – Przejmij stery! Uspokój tych wariatów! Powiedz, że przejęliśmy kontrolę! Idę już do stazo-nawigacji!

– Już to nadałam – usłyszał, wybiegając z gabinetu. – Nie reagują. Albo zamknęli łącza komunikacyjne, albo zakładają, że to Maszyna próbuje wprowadzić ich w błąd. To już bez znaczenia. Nie uwierzą nam. Myśliwce Stripsów dogonią nas za błękitną minutę.

– Przełącz mnie na kontaktowy – rozkazał, dobiegając do SN. Zauważył, że Hakl wprowadza polecenie do konsoli. Kątem oka zerknął jeszcze na Maszynę i stojącą nad nią Pinsleep. Mechanik wciąż leżał bez ruchu. Plaga by to...

– Wise, zostaw na chwilę Maszynę – rzucił. – Zobacz, co z Monsieurem.

– Ale...

– Ta plagowa Maszyna na razie się nie rusza – syknął. – Możemy stracić członka załogi. Nie dopuszczę do tego!

Wise kiwnęła głową i ruszyła wypełnić jego polecenie. Dopadł fotela kapitańskiego i złapał za mikrofon kontaktowy.

– Tu Myrton Grunwald, kapitan „Wstążki”. Nie strzelajcie! Przejęliśmy kontrolę nad Maszyną! Powtarzam: przejęliśmy kontrolę nad Maszyną!

– Nie słuchają. – Hakl z rezygnacją wzruszyła ramionami. – Całkiem możliwe, że Stripsowie rozpoczęli procedurę wygłuszania wiązek transmisyjnych. Nie chcą, żeby Maszyna dogadała się ze Zjednoczeniem.

– Zagłuszają nas?!

– Z ich punktu widzenia to całkiem logiczne – zauważyła Erin. – Inna sprawa, że przez zagłuszanie sami też nas nie słyszą.

– Jak szerokie to może być?

– Pewnie do granicy oka cyklonu – stwierdziła po krótkim namyśle. – Jeśli się stąd wyrwiemy...

– Wtedy podamy się Zjednoczeniu na talerzu!

– Lepsze to niż dostąpienie zbawienia technicznego, kapitanie.

Grunwald przetarł twarz dłonią. Przez chwilę patrzył z wściekłością na wyświetlone holo sektora, by nagle trzepnąć ręką wyłącznik mikrofonu kontaktowego.

– Plaga z tym – zdecydował. – Wylatujemy stąd.

– Dojścia blokuje krążownik Zjednoczenia. Na drodze do boi mamy fregatę i dwa niszczyciele. O ile przeżyjemy przelot przez Wypalenie – stwierdziła sucho Hakl.

– Zaraz zestrzelą nas Stripsowie – odparował Grunwald. – Wise?

– Z Monsieurem w porządku. Oddycha i chyba przytomnieje – odpowiedziała Pin.

– Świetnie. Wróć na swoje stanowisko. Pomożesz Hakl. Ja sprawdzę Huba.

– Tak jest – odparła bez większych emocji. Myrton zwrócił się do Erin.

– Myśliwce?

– Pędzę do przodu, ale dogonią nas za... dwie minuty? Może dłużej.

– Przebijamy się. Wiem, że to Wypalenie – powiedział – ale musicie dać sobie radę.

– Rozkaz – potwierdziła, ale zauważył, że zbladła.

Hakl miała przed sobą całkiem spory obszar Wypalenia, który wcześniej cudem udało się jej przebyć. I miała dość, Myrton widział to wyraźnie i nie wiedział, co może jej powiedzieć, by wykrzesała z siebie dość siły, by ich ocalić.

– Uda ci się – powiedział, przejmując karabinek plazmowy od Wise. – Mamy przecież dane Testera od Stripsów. Dasz radę, Erin... – dodał jeszcze, ale czuł, że wciąż nie są to odpowiednie słowa. Nie na to czekała. Zrezygnowany, rzucił jeszcze na odchodnym: – Ufam ci.

– Rozkaz – powtórzyła po chwili i przez sekundę wydawało mu się, że brzmi zupełnie inaczej. Ale było to pewnie złudzenie.




Wykryto ingerencję niezbieżności.

Świadomość Huba Tansky’ego wracała z oporem i niechętnie.

Wykryto ingerencję niezbieżności.

– Wiem, wiem... – wymamrotał Hub. Widział napis spod półprzymkniętych powiek i nie miał wcale ochoty zobaczyć go w całej okazałości. Wiedział jednak świetnie, że napis jest na swoim miejscu, niczym wyrok na powierzchni monitorów Serca. Dowód porażki.

– Tansky!

Ktoś go szarpał. Hub zamamrotał ponownie, machając ręką na oślep. Ten, który go budził, był jednak nieustępliwy.

– Wstawaj, do Plagi ciężkiej! Zaatakowali nas Stripsowie! Potrzebujemy cię, słyszysz?!

– Już... już... – wystękał komputerowiec, otwierając oczy i pozwalając, by świadomość ostatnich minut wskoczyła z powrotem na swoje miejsce. Powrót do jawy okazał się bolesny, w głowie łupało. Odruchowo sięgnął ręką do kieszeni kombinezonu w poszukiwaniu peta.

– Co to za „ingerencja niezbieżności”? – spytał Myrton Grunwald.

– Wirus – zakaszlał Tansky. – Chyba. Potem wyjaśnię. Co z Maszyną?

– Ogłuszona z karabinu plazmowego. Doktor ją postrzelił.

– Co takiego?!

– Nie teraz. Ogarnij się. Pewnie mamy już kontakt z myśliwcami Stripsów. To dwie sześciostatkowe eskadry cyberów.

– Dlaczego nas nie...

– Nie ostrzelali z krążowników? Zamierzają nas osłabić myśliwcami, a potem przejąć. Zaraz dotrzemy do granicy bezpiecznego obszaru. Lecimy z powrotem w Wypalenie – Myrton recytował mu wszystko tak, jakby spodziewał się od niego jakiegoś cudu. – Musimy się dostać do boi lokacyjnych.

– Gdzie?!

– Kapitanie – w interkomie rozległ się głos Erin – myśliwce już są w zasięgu. Lecą w szyku sferycznym, jakby zamierzały nas otoczyć.

– Nie otwieraj ognia pierwsza! Idę! – krzyknął Grunwald. – Tansky... do roboty. Liczę na ciebie.

– Tak jest – usłyszeli potwierdzenie Hakl i interkom szczęknął trzaskiem zamykanego łącza. Komputerowiec wsadził sobie w usta niezapalonego neopeta i z roztargnieniem zaczął błądzić palcami po kombinezonie. Myrton westchnął i podniósł leżącą na podłodze zapalniczkę fuzyjną.

– Dopilnuj, żeby to nie był twój ostatni dymek – powiedział, przypalając Hubowi nikotynowca.




Pinsleep Wise pierwsza usłyszała przekleństwa wyplute przez mechanika.

Doszły do niej w momencie, gdy siedząc przy konsoli nawigacyjnej i analizując wcześniejszą trasę, którą Erin przeleciała wprost do oka cyklonu, starała się znaleźć dodatkowe prawidłowości, które pomogłyby im przetrwać chaos Wypalenia.

W trakcie wcześniejszych negocjacji ze Stripsami Pin zdobyła od Floty Zero informacje dotyczące sektora. Co prawda nie obejmowały one całego Testera, lecz jedną trzecią jego obszaru, były jednak na tyle wystarczające, że umożliwiały dotarcie do boi nawigacyjnych. Wykastrowana SI „Wstążki” twierdziła, że dane są poprawne, ale Pinsleep wciąż miała przeczucie, że coś się jej wymyka. Przelecieć przez Wypalenie to zresztą jedno, a zrobić to z myśliwcami na ogonie – to już zupełnie co innego.

– Moja głowa... – stękał Monsieur. – Na Tych, Którzy...

– Monsieur, jesteś mechanikiem – zauważyła cierpko Erin. – Jak masz jęczeć, to idź pomechanikuj na pokład dolny. Jeśli nas ostrzelają, będziesz reperował.

– A to coś? – Monsieur doczłapał do leżącej Maszyny.

– Jest ogłuszona. Może zepsuta. Idź na pokład dolny albo nie przeszkadzaj!

– Widoczna granica oka cyklonu – powiedziała Pin. – Mamy tunel przelotowy z map Stripsów. Erin...

– Tak?

– Nie rozbij nas.

– Dwadzieścia cztery prawdopodobne trajektorie kolizyjne – dobiegło do nich z Serca. Najwidoczniej Hub zaczął pracę. – Kontakt za dziesięć sekund.

– Cybery zaraz nas wyprzedzą – dodała Pinsleep. – Mam wektory... już!

Myśliwce Stripsów przebiły się do przodu, tak że nagle zobaczyli przez neoszybę ich błyszczące energią rdzenia dysze wylotowe. Jednostki wysforowały się do przodu, obróciły i otworzyły ogień ze stężonych wiązek laserowych.

– Nie wypuszczą nas! – krzyknęła Wise. Hakl milczała, operując uchwytem sterowniczym i dotykowym holo. Skokowiec wzbił się mocno w górę, odsłaniając na moment podbrzusze chronione polem magnetycznym. Ostrzał z laserów ledwie ich musnął, pole spadło o około sześć procent.

– Hakl, staraj się wlecieć w Wypalenie! – krzyknął Myrton, który właśnie wbiegł do SN i usiadł na fotelu kapitańskim. Szarpnął za swój uchwyt, sprzągł go ze zbrojeniówką. – Rozpoczynam ostrzał!

To się nie uda, pomyślała z rozpaczą Pin. Jest ich za dużo. Dwanaście myśliwców!

– Uruchamiam podprogram obronny SI – oznajmił Hub.

„Wstążka” zakręciła i strzelając ogniem z dwóch dział turbinowych, wpadła w zgrabny piruet. Hakl odczekała moment i wcisnęła dopalacz pożerający energię rdzeniową. Teraz miała znacznie ograniczone możliwości manewru: skokowiec wpadł w swoisty korkociąg, wymuszony pędem i odrzutem; desperacka taktyka, wymagająca kolejnych dawek energii rdzenia do korekty narzuconej trajektorii. Niemniej jednak Wypalenie zbliżało się do nich coraz szybciej.

– Kolizja! – wrzasnął Tansky, wyświetlając im tor zagubionej asteroidy, której fragment, przypominający nieco postrzępiony pałac, zahaczył o oko cyklonu. Hakl krzyknęła, ale nie miała możliwości korekty. Słabe przyciąganie kosmicznego głazu mieszało w odczytach, „Wstążka” leciała ku swojej zagładzie. Uratował ich celny strzał jednego z myśliwców: pole spadło o kolejne siedem procent, ale energia wyzwolona przez laser wpłynęła nieznacznie na trajektorię statku. Przez ułamek sekundy poczuli potworną grozę, widząc, jak przepływają tuż obok poszarpanej, czarnej ściany wielkości stadionu sportowego.

– Hakl, osłaniam tyły, lecisz! – rozkazał Grunwald. Teraz strzelał tak, by jak najlepiej osłonić rufę. W ruch poszła zarówno turbinówka, laser, jak i zreperowana przez Stripsów plazma. Tej taktyki używano często przy próbach ucieczek, ponieważ dysze wylotowe stanowiły dodatkową osłonę, ale była nieskuteczna w przypadku otoczenia skokowca w przestrzeni. Mogło się jednak udać: część martwego pola zapewniała im zabłąkana asteroida, choć wracała już do siebie, ściągnięta potworną mocą Wypalenia z powrotem w piekło poza okiem cyklonu. Bolid usiłowała oblecieć połowa jednej z eskadr. Pozostałe cybery, walcząc z powikłaniami grawitacyjnymi, rozpoczęły co prawda niecelny, ale utrudniający ucieczkę ostrzał.

– Zbliżają się krążowniki, niszczyciel i fregata Stripsów – oznajmiła martwym głosem Pinsleep, ale nikt jej nie odpowiedział. Erin ustabilizowała wreszcie „Wstążkę” wychodzącą z korkociągu. Pobierający energię manewr zaowocował lekkim spadkiem pola i następny celny strzał odebrał im nie siedem, a jedenaście procent.

Asteroida przesunęła się i zobaczyli, że jedna z eskadr stoi im bezpośrednio na drodze.

– Nie dam rady... – wysyczała Hakl przez zaciśnięte zęby i ponownie poderwała statek, ostrzeliwany w tym momencie i od strony rufy, i od strony dzioba. Przyjęli już kilka strzałów, a Grunwald nie trafił jak dotąd ani jednego statku choćby na tyle, by go osmalić. Niebawem uszkodzą im dysze i nawigację... i wreszcie wciągnie ich na pokład jeden z krążowników.

To nieuniknione, zrozumiała nagle Pin. Nic ich nie uratuje.

Jared.

To była tylko myśl, ale na tyle potężna, że Wise oderwała ręce od przyrządów. Lecieli w pustce, otoczeni przez wroga, na granicy wypalonej śmierci, i właśnie w tej chwili zrozumiała, co należy zrobić, tak jakby było to zaplanowane od samego początku.

Nie pozostawało już nic innego.

– Erin – powiedziała – wleć gdziekolwiek w Wypalenie.

– Zwariowałaś? Mapy wykazują, że „gdziekolwiek” nas zmieli!

– Tędy nas nie przepuszczą. Znają świetnie ten sektor i wiedzą, gdzie chcemy lecieć. Nie mamy innego wyjścia.

– Na Tych, Którzy Odeszli, Wise! – krzyknęła Hakl, widząc, że astrolokatorka wstaje od swojego stanowiska i podchodzi do Myrtona. – Wracaj, do ciężkiej Plagi!

– Kapitanie – powiedziała Pin, zatrzymując się tuż przy Jaredzie – niech pan to zrobi. Szybko, póki nie jest za późno...

– Skąd możesz... – zaczął, ale gdy spojrzał na dziewczynę, zmienił zdanie i pokręcił głową. – Nie. Nie ma takiej opcji, Wise.

– Nie mamy innego wyjścia – powtórzyła.

– Ktoś może mi powiedzieć, co tu się, do Plagi, wyprawia?! – zdenerwował się Monsieur. Ale Grunwald nie odpowiedział. Patrzył wciąż na wyczekującą przy Jaredzie Pinsleep, podczas gdy „Wstążka” zatrzęsła się, obrywając zmasowanym strzałem z dział laserowych kilku myśliwców. Jej pole w okolicach rufy spadło do piętnastu procent.

– Plaga z wami wszystkimi! – syknął Myrton, wstając z fotela kapitańskiego i podchodząc do Maszyny. – Niech was wszystkich Plaga weźmie! Daj mi kabel łączeniowy! – huknął do Monsieura, który, sam chyba nie wiedząc, co robi, odczepił z kombinezonu jeden ze zwykle noszonych przewodów. – Zupełnie wam odbiło, i mi także!

Grunwald złapał za kabel i wetknął jego końcówkę do swojego portu dostępowego.

– Gdybym tego nie przeżył, podłączcie Harpago do stazy przed skokiem głębinowym – powiedział, wtykając drugą końcówkę kabla w port dostępowy Maszyny. – I sami skaczcie. Gdziekolwiek. Chyba że chcecie żyć dalej jako plagowe cyborgi.

– Kapitanie... – zaczęła Hakl, ale Grunwald nie pozwolił jej skończyć.

– Powiedziałem, że ci ufam – powiedział, uruchamiając połączenie. – Pamiętaj, że to działa w obie strony.




Wszystko wydawało się kompletnie nierealne.

Budynek CKLK Medicus wyrastał ponad błękitne budowle miasta Błękitu niczym biało-srebrna, strzelista wieża z ostrymi kolcami – zaczepami dla parkujących jazdolotów. Część mogła lądować na dachu i to tam zmierzała właśnie prowadząca pojazd Bladec. Towarzyszył jej jakiś milczący urzędnik, zapewne Kontroler Zjednoczenia, cichy i schludny. Myrton nigdy go wcześniej nie widział.

Jazdolot powoli obrócił koła, którymi po chwili dotknął mokrego od niedawnego deszczu lądowiska. Panowało tu spore zamieszanie: Kontrola usunęła sporą część mediów, ale nie mogła pozbyć się latających, wścibskich holokamer, usiłujących dojrzeć twarz Grunwalda za zaciemnioną szybą pojazdu.

– Winda jest kilka kroków stąd – poinformowała go edukatorka. – Przejdziemy szybko. Wyjdę pierwsza, dobrze?

Nie był pewny, czy kiwnął głową, ale Bladec wyszła z jazdolotu i przez moment słyszał jazgot pytań i szum natrętnych holokamer. Okolice ostrzeliwały już szaroniebieskie wiązki transmisyjne, zbierające trójwymiarowe obrazy i zasysające dźwięki. Myrton milczał. W całym zamieszaniu zapomniał zabrać ze sobą Dziadka Protezę i nie był pewny, czy uda mu się otworzyć drzwi pojazdu.

– Szybko – powiedziała Monika, wyciągając go z jazdolotu wprost w chaos. Na szczęście zainteresowali się nim tylko przez moment: uwaga skupiła się na przybyłym Kontrolerze, którego słowa dotarły do niego jak przez mgłę. „Atak terrorystyczny na budynek Rady”. „Zamachowiec podający specyfikację Pan Cień”. „Ofiary wśród urzędników średniego szczebla”. „Brutalna masakra, na którą Zjednoczenie...” Potem wszystko się urwało.

Szli jasnym korytarzem spowitym w ciszy. Myrton potknął się, ale Bladec trzymała go wciąż za ramię. Nie wiedział, jak długo szli – równie dobrze mogło to trwać bez końca. Kiedy zatrzymali się przed szklanymi drzwiami, wpatrywał się w nie równie bezmyślnie, co przedtem w podłogę korytarza.

– Grunwald. – Monika Bladec rozmawiała z jakimś lekarzem Klanu, ale Myrton usłyszał swoją specyfikację. – Tak. Nie, nie wie. Rozumiem. Byłabym bardzo wdzięczna.

Kiedy lekarz poszedł, edukatorka kucnęła i spojrzała prosto w oczy chłopaka. Jej własne wydawały się wilgotne i szkliste.

– Myrton – powiedziała – tam jest twoja matka. Powiedzieli... jest ciężko ranna. Osłonił ją... Twój ojciec ją osłonił, ale szanse są... Ona odchodzi, Myrton. Musisz być dzielny, tak? – Urwała na moment i przetarła dłonią oczy, które zrobiły się już kompletnie mokre. – Czy chcesz do niej wejść?

Kiwnął głową, nie mogąc wykrztusić choćby słowa. Monika Bladec wstała i nacisnęła czytnik umożliwiający otwarcie drzwi i powoli, jakby delikatnie, wprowadziła go do środka.

– Zostawię cię teraz samego – powiedziała. – Możesz... możesz z nią pobyć. Możesz z nią zostać. Przepraszam – dodała, wychodząc z pomieszczenia.

Grunwald został sam.

Melisa Grunwald leżała na wielkim łożu, w dużej części podłączona do komputerów i genokomputerów, ukołysana w Strumieniu. Jej oczy były zamknięte. Wydawało się, że ledwo oddycha. Myrton usiadł na łóżku i powoli, niepewnie, ujął ją za dłoń. Jej palce były chłodne.

– Mamo – powiedział. – Mamo...

Coś zaszemrało, drzwi otworzyły się i do pokoju weszła jedna z lekarskich pracownic Klanu.

– Przepraszam – powiedziała. – Pomyślałam, że może chciałbyś... To jedyny sposób, żeby cię usłyszała – wyjaśniła, wyciągając z jednego z zamontowanych przy łóżku urządzeń kabel dostępowy. – Chwileczkę...

Chciał powiedzieć, żeby tego nie robiła, ale kobieta już chwyciła końcówkę kabla i wetknęła ją do jego niedziałającego portu dostępowego – sztucznej protezy mającej sprawić, żeby na zewnątrz wyglądał jak normalny obywatel Zjednoczenia. Uśmiechnęła się do niego słabo i na jednej z wystających obok łóżka klawiatur wybrała jakiś program, po czym zniknęła tak szybko i cicho, jak się pojawiła.

Grunwald ścisnął mocniej dłoń matki. Nie reagowała. W gardle i w sercu zaczęła narastać mu nagle próżnia, a przerażenie, wcześniej niedopuszczane do świadomości, zaczęło przejmować kontrolę.

– Mamo! – krzyknął. – Mamusiu!

Melisa Grunwald nie zareagowała, głucha na jego krzyki i strach, ślepa na jego rozpacz. Myrton nachylił się, chowając twarz w jej nieruchomej dłoni. Jego ciałem zaczął wstrząsać szloch.

– Mamo... mamusiu... mamo...

„Jedyny sposób, żeby cię usłyszała”.

Ale go nie usłyszy. Nie było takiej możliwości.

Gdzieś na granicy rozpaczy zaczął w nim rosnąć gniew. Gniew silniejszy od czegokolwiek, czego doświadczył w życiu, gniew niemal odbierający świadomość, gniew tak intensywny, że ocierający się o szaleństwo.

Nie, pomyślał nagle. Nie zgadzam się! Nie zgadzam. Nigdy!

I nagle wszystko się zmieniło.

To było niczym fala rozdzierająca serce na strzępy, jak przypływ wściekłości, miłości i siły, która zdawała się przepalać i miażdżyć wszelkie zabezpieczenia i ograniczenia, kruszyć mury i druzgotać elektroniczne zamki. Świadomość obecności urządzeń stała się czymś oczywistym, podobnie jak świadomość Strumienia. Gdzieś w gardle uwiązł mu krzyk, coś zdusiło Myrtonowi dech i pewność, że ktoś taki jak Grunwald w ogóle istnieje.

A potem wszystko wróciło. Ale było inne niż wcześniej.

Nie chodziło o samo połączenie z obecnymi dookoła urządzeniami. Chodziło o ich świadomość, i to świadomość tak głęboką, jakby stały się jego częścią. Przedłużeniem czucia i woli, jakby zostały zapisane w jego strukturze, jakby odcisnął na nich swoją pieczęć.

Pośrodku tego wszystkiego tkwiła Melisa Grunwald, lewitująca w pajęczynie przewodów i informatycznych świateł. I jej personal, który stał się dla niego tak oczywisty i realny, jakby należał nie do niej, a do niego.

– Mamo! – krzyknął, obejmując ją z całej siły. Spojrzała na niego przytomnie, płynąc we fragmentach Strumienia, wyrwana na moment z własnego ciała, gasnąca pomiędzy podtrzymującymi jej życie programami, w wirtualnym fragmencie światła. – Mamo! Jestem tu, mamo! Nie umieraj! Kocham cię!

– Ja też cię kocham – powiedziała, ale moc, która ich rozdzielała, była potężniejsza i wyrywała ją już z jego objęć, choć ściskał ją z całej siły, zapisując w sobie i pozwalając, by dotarła głębiej niż do serca. – Kocham cię – szeptała, gasnąc, aż ocknął się nagle przy jej ciele, poza imprintem, znów w sobie, z niedowierzaniem i lękiem patrząc na elektroniczne spięcia lekarskich monitorów.





Przeznaczenie to jeszcze jedna iluzja, którą narzuca nam umysł niepotrafiący poradzić sobie z logiką przypadków. My jednak w nie wierzymy. Dlaczego? Bo wiemy, jak tworzyć przypadki.


Biblioteki Zbioru, autor nieznany





Tartus Fim wiedział, że udało mu się kupić zaledwie nieco czasu.

W głosie Tsary Janis wyczuł spokojną, zimną pewność. Nie było co liczyć na szczęście, które dopisało mu przy ataku jej męża. Teraz czekał go koniec. Najemniczka najpierw dobije „Krzywą Czekoladkę”, a następnie wyciągnie jego wierzgające ciało z wraka niczym ślimaka z muszli.

Oddalając się od granicy Wypalenia, widział pędzący ku niemu sztylet. Nawet gdyby zaryzykował i od razu ustawił licznik, nie miał pewności, że uda mu się skoczyć. Malkolm porządnie przysmażył mu antygrawitony. Bez ich wsparcia napęd głębinowy nie tylko nie otworzy stabilnej szczeliny, ale i nie utrzyma skokowca w całości przy jej przekraczaniu.

Konsola nawigacyjna wyświetliła dwadzieścia sekund do kontaktu. Co gorsza, zbliżały się także statki Zjednoczenia. Czy zamierzały wlecieć w Wypalenie? Co tu się wyprawiało, do jasnej Plagi?

Oko cyklonu, pomyślał nagle. Gdyby udało mu się do niego dotrzeć... Nie, to nierealne. Nie przy opłakanym stanie statku, który stracił spory procent swojej sterowności. Jeśli jednak czegoś nie zrobi, to ta wariatka go zarżnie. Obiecała, że zrobi to Jadem.

A niech to wszyscy Obcy wezmą!

Sam nie wiedząc dobrze, co wyprawia, chwycił za uchwyt sterowniczy i wprowadził polecenia do konsoli nawigacyjnej. „Krzywa Czekoladka” wyhamowała, z trudem walcząc z narzuconym pędem, by wreszcie, powoli i niezgrabnie, wykonać zwrot o sto osiemdziesiąt stopni na szerokim łuku. Gdy Tartus zbliżał się do końca obrotu, wcisnął przycisk dopalacza. Skokowcem zatrzęsło i rozbuczały się alarmy: najwidoczniej wysadziło jedną z dysz korygujących. Niemniej jednak dokończył manewr.

Wracał w Wypalenie.

Nie po to, by w nie wlecieć; na to nie był wystarczająco szalony. Ale na granicy Testera widać było kilka monumentalnych głazów: asteroid olbrzymiej wielkości, lewitujących leniwie, trzymanych przez sprzężone więzi grawitacyjne i pęki niby-elektrycznych wyładowań. Gdyby udało mu się schować za którąś z nich, wykorzystać jako osłonę... czy nawet wylądować i przyczepić się do powierzchni, może miałby szansę. O ile Tsara nie namierzy nieruchomego celu. Nic lepszego nie przyszło mu jednak do głowy.

Leciał tam, płacząc. Nie zdawał sobie nawet z tego sprawy. Łzy i pot kapały na konsolę nawigacyjną.

– Tartus – usłyszał. – Wracaj, Tartus. Nie uciekaj.

– Zjeżdżaj, wiedźmo! – wybełkotał, nie uruchamiając nawet mikrofonu kontaktowego. Gdyby zaczął z nią rozmawiać, z pewnością by się załamał.

– Lecę po ciebie, Tartus – obiecała. Ale Fim przekraczał już granicę Wypalenia.

„Krzywa Czekoladka” zatrzęsła się nagle, zakrztusiła zawirowaniami obecnymi w wypalonej próżni. Dążyły ku niej fale energetyczne i grawitacyjne ciągi. Przez neoszybę na dziobie statku Fim ujrzał piękno chaosu: taniec asteroid, pływy meteorów, błyski czarnych mikrodziur, fale gazów i pyłów, kwiaty błękitnych piorunów.

I oznaczone przez wykastrowaną SI nadlatujące statki.

Nie widział samych myśliwców czy skokowca, ale tańczące przed nosem kropki, animację rzuconą na szybę przez konsolowy rzutnik razem z danymi dotyczącymi prędkości, odległości i rysowanych wektorów lotu. Coś tam się działo: coś, czego jeszcze do końca nie rozumiał i nie chciał rozumieć – jakieś dziwaczne szaleństwo. Nie interesowało go to. Płacząc, szarpnął za uchwyt i pchnął „Krzywą Czekoladkę” w kierunku najbliższego gigantycznego głazu.

Po drodze musiał minąć labirynt niewielkiego pasa asteroid, rozwalających się na kawałki i formujących na nowo z rozbitych strzępów, ściąganych ku sobie błękitnymi wyładowaniami. Jeden z piorunów musnął go i skokowiec stracił prawie całe pole magnetyczne. Fim krzyknął przeraźliwie, przymknął oczy, a kiedy otworzył je ponownie, zobaczył pędzącą ku sobie czarną ścianę asteroidy.

– Kontakt za osiem sekund – poinformowała go awaryjnie uruchomiona SI. – Siedem, sześć, pięć...

Tartus zaczął hamować, by ustawić „Krzywą Czekoladkę” poziomo w stosunku do obracającego się leniwie ciała niebieskiego. Przyrządy piszczały, konsola buntowała się przeciwko karkołomnym wyczynom. Powierzchnia asteroidy okazała się porowata, pełna występów, wyrw i nieforemnych kolców. Co gorsza, po niej także przeskakiwały pioruny.

– Trzy, dwa, jeden, zero.

Grzmotnęło i Fim, jak zwykle nieprzypięty pasami fotela kapitańskiego, wzleciał w górę, by po chwili wyrżnąć na posadzkę skokowca. Coś syczało i był niemal pewien, że poleciało poszycie kadłuba. Monitory rozjarzyły się sygnałami alarmów. Pokład dolny, zrozumiał. Dziury na pokładzie dolnym. Uszkodzenie maszynowni. Cieknący rdzeń? Problemy z wypaleniem z broni? Kłopoty z SI?

Nie odlecę?

Wstał, łapiąc za brzeg konsoli nawigacyjnej, i niemal natychmiast dostrzegł sygnaturę sztyletu zbliżającego się do asteroidy. Janis widziała świetnie, gdzie się ukrył, i wyglądało na to, że także szykowała się do lądowania. Ląduje, zamiast go zestrzelić? Wściekłość przysłoniła jej rozum.

Tak jak na to liczył. Musi zatem wyjść... chyba że chce, żeby podeszła bliżej i grzmotnęła mu w statek jakimś przeklętym granatem.

Nie było czasu. Wciąż nie zdając sobie sprawy z cieknących po twarzy łez, Fim pobiegł do zbrojeniówki po broń i kombinezon próżniowy.




Czuł, że zbliża się koniec.

Siedząc na swoim wózku antygrawitacyjnym w stazo-nawigacji „Płomienia”, tuż po przejściu przez granicę Wypalenia, Natrium Ybessen Gatlark był przekonany, że nie może zrobić tego, czego oczekiwał od niego Kayt Telses. „Nie wiem, co trzymasz w zanadrzu i czego pozwala ci dokonać twoja choroba, ale cokolwiek to jest, uwolnisz to teraz. Ryzykujemy dla ciebie, ale ty także ryzykujesz dla nas. Na tym to wszystko polega. Zrozumiałeś, książę?”

Świetnie. Zrozumiałem doskonale. Nie wiem tylko, co mogę zrobić.

Nie było już czasu, by kontaktować się z Mnichem obecnym podobno na „Niani” czy czekać na kontakt od tajemniczego Pana Cienia. Loża nie miała aż tak długich rąk. Być może ich statki czekają... ale nie dotrą na czas do Testera. Został sam.

– Mamy kontakty kolizyjne – rzuciła informacyjnie pierwsza pilot Sori Telses. Serce już nad tym pracowało, podobnie jak Kanto w zbrojeniówce. „Płomień” rozpoczął ostrzał plazmowy, wsparty stężonymi wiązkami laserowymi. Podobnie uczyniły towarzyszące mu „Terra” i „Niania”. Fragment Wypalenia, w który wlecieli, nie wyglądał jednak na prosty do oczyszczenia, tym bardziej że pusta przestrzeń stanowiła jedynie korytarz przelotowy dla kolejnych głazów i ciał, roziskrzonych energetycznymi pękami iskier.

– Kanto, zachowujcie szperacze na cele główne – zrzędził Telses. Stary czarnoksiężnik najwidoczniej uznawał, że jego nerwowe przypominanie o sprawach oczywistych podniesie morale załogi. – Mamy za mało rakiet, żeby je marnować na kosmiczne głazy.

– Zamyka nam się przejście – poinformował Primo. – Mogliśmy wlecieć, ale z tyłu już zrobił się pierdzielnik.

– Gdzie te myśliwce i skokowiec? – spytał Kayt.

– Coś tam się dzieje – odpowiedziała nieco zszokowana Sori. – Wlecieli w Wypalenie, to już widzę, kapitanie. Skokowiec leci na maksymalnym ciągu i ostrzeliwuje cybery. Bardzo precyzyjnie, ma przynajmniej kilka trafień! I to przy takich problemach z nawigacją? Nigdy nie widziałam czegoś podobnego!

– Jakiś twardszy zawodnik – skrzywił się Telses. – Dobrze. Co z muchami?

– Dolatują. Kontakt z granicą Wypalenia: czterdzieści sześć sekund.

– Kontakt ze skokowcem?

– Jeśli utrzyma prędkość, to zbliżony.

– Dobrze. Nat?

– Tak? – spytał Natrium, ściskając poręcze wózka. Nie chciał, by Kayt zadał to pytanie, ale czuł, że padnie ono tak czy owak.

– Mam do ciebie pytanie nawiązujące do naszej rozmowy – powiedział Telses. – Chcę cię zapytać, czy możemy wlecieć głębiej. Przy twojej pomocy, chłopcze. Inaczej zostajemy tu, gdzie jesteśmy.

Wlecieć głębiej? Po słowach kapitana „Płomienia” zapadła cisza, jakby wyludnił się cały pokład. Nat spojrzał przez neoszybę.

– Połączcie mnie przez personal z nawigacją – powiedział po chwili. – Przewidzę tory kolizyjne skuteczniej niż SI. Ja... ochronię nas. Zrobię, co muszę.

– To chciałem usłyszeć, książę. – Telses kiwnął głową.

Natrium uśmiechnął się, ale był to wyjątkowo słaby uśmiech.




– Co oni tam wyprawiają? – zdenerwowała się Ama Tert. – Wychodzą z szyku?

– Wszystko wskazuje na to, że lecą głębiej w Wypalenie – wyjaśnił z niedowierzaniem Dominik Kreptow.

– Poszaleli? To przecież niszczyciel, nie skokowiec! Zmiażdży ich w pół błękitnej minuty!

– Pani kapitan, mamy kontakt z „Grzmotem” – odezwał się Javrez Hutana. – Zauważyli manewry „Płomienia” i zadają pytania.

– Powiedz im cokolwiek – wycedziła Tert. Brakowało jeszcze, by Piecky zaczął się wtrącać. – Wyjaśnij dowódcy, że... Plaga, powiedz mu, że to zaplanowany manewr!

– Tak jest.

– Osiem niebezpiecznych torów kolizyjnych – ogłosił komputerowiec Vic z Serca. – Kontakt za piętnaście do trzynastu sekund.

– Już. – Kreptow kiwnął głową. „Terra” rozpoczęła ostrożne manewry, by choć częściowo skryć się za sztuczną tarczą stworzoną przez „Nianię”. Fregata zaczęła ostrzeliwać zbliżające się ku niej mniejsze meteory i asteroidy, ale nie mogła nic poradzić na kolejną falę wyładowań, na szczęście na tyle słabą, że wpływającą jedynie na tor lotu statku. Nawigacja pracowała jak szalona; wyrównywano ciąg po lekkim pacnięciu energetycznym, transmitując moc rdzenia do dysz korygujących.

– Mamy odpowiedź z „Grzmotu” – poinformował słabym głosem Javrez. – Dowódca Piecky Tip pochwala odważny manewr naszego gatlarskiego sprzymierzeńca i rozkazuje, by udzielić mu wsparcia.

– Chyba oszalał – nie wytrzymała Ama.

– Mamy kontakt z muchami – oznajmił ktoś z nawigacji. – Myśliwce wleciały w Wypalenie. Kierują się w stronę skokowca.

– „Grzmot” pyta, czemu nie lecimy za „Płomieniem” – jęknął Hutana. – Ponawia rozkaz.

– Niech sobie ponawia. Połącz mnie z „Nianią” – rozkazała Tert. – Co jak co, ale sami na pewno nie wlecimy w to gówno.




Twarz Madelli Nox, zwykle chuda i wydłużona, przypominała maskę nałożoną na blady szkielet. Po raz pierwszy od dawna Nadzorczyni Sektora Kontroli zaczęła w pełni wyglądać tak, jak sugerowało jej przezwisko. Siedząc w swojej kabinie, Mama Kość patrzyła na kolorowe holo wyświetlane jej przez stół. Zastanawiała się, jakim cudem dała się wmanewrować w sytuację, która zakończy się śmiercią jej niszczyciela.

Wszystko przez tego głupka Dinge’a.

Omotał mnie opowieściami o artefaktach, Maszynach i cennych broniach, a kiedy rzeczywiście coś znalazł, nie było już jak się wycofać. Pokusa była zbyt wielka. Byłam przeklętym czwartym zastępcą Eklema Stotena Gibartusa, Głównego Kontrolera, Pana Nadzorców i członka Rady Błękitu! Ile dzieliło mnie od pełni władzy? Dwa, trzy szczeble, by zająć miejsce starego dziada, który ledwie potrafi się podetrzeć?! Ile lat mu zostało?

A teraz... Plaga z nimi wszystkimi! Stracę ten przeklęty statek.

Kapitan Tarm przesiadywał stale w SN, ale Madella miała całkiem niezły pogląd na sytuację. Lecieli w Wypalenie po to, by przysmażyć skokowca... którego w konsekwencji zgarnie Piecky Tip i to on zbierze niezasłużone laury.

Stół wyświetlał manewry i rosnące jak grzyby po deszczu tory kolizyjne. Vermus obracał statek, gdy uderzyła ich kolejna fala energetyczna. Co tam się wyprawiało?

– Tu kapitan Ama Tert z „Terry” – usłyszała nagle Nox. – Kapitanie Tarm, mamy rozkazy dotyczące wsparcia niszczyciela „Płomień”. Mamy wlecieć głębiej w Wypalenie. Proszę o asystę.

Powariowali, uznała Madella. Oczywiście ten idiota Vermus się zgodzi. Nigdy nie potrafił myśleć strategicznie i tak naprawdę połowę roboty zawsze robiłam za niego. Nacisnęła przycisk mikrofonu kontaktowego połączonego bezpośrednio z kapitanem.

– Vermus – wyszeptała ze złością – słyszysz mnie? Nie zgadzaj się na żadną asystę! Wlot głębiej w Wypalenie niszczycielem bez map to zwykłe samobójstwo! Słyszysz?!

– Tu kapitan Vermus Tarm z „Niani” – usłyszała. – Pani kapitan Tert, może pani na nas liczyć. Zrobimy, co w naszej mocy, by pomóc.

Oszalał! On też oszalał... Nie raczył jej nawet odpowiedzieć!

– Vermus! – wycedziła do mikrofonu. – Powieszę cię za jaja za tę niesubordynację! Jeśli tylko z tego wyjdziemy, to...

– Mamo Kość – usłyszała cichy, spokojny głos kapitana – wie pani tak dobrze jak ja, że nikt z tego nie wyjdzie. To koniec „Niani” i nasz. W tej chwili przeprowadzamy ostatnią akcję o charakterze militarnym, a zatem pani zdanie, jako konsultanta Zjednoczenia, które doprowadziło nas do tej sytuacji, przestaje mieć znaczenie. Proszę mi więc nie przeszkadzać w wykonywaniu obowiązków.

– Co takiego?! Jak śmiesz! – Zachłysnęła się. – Ty stary, łysy dziadzie! Ośmielasz się mi sprzeciwiać?!

– Nie ośmielam się pani sprzeciwiać – usłyszała ponownie spokojny głos Vermusa, który, ku jej przerażeniu, całkiem zatracił swój wcześniejszy ugrzeczniony ton. – Ośmielam się tylko powiedzieć, że moją załogę i mnie może pani pocałować w dupę. Żegnam.

Cichy trzask zakończył połączenie. Madella Nox została sama, z niedowierzaniem wpatrując się w mikrofon.




Cybery Stripsów były pewne zwycięstwa.

Pilotujące je cyborgi po pierwsze świetnie znały sektor 32C, a po drugie, każda przeprowadzona symulacja wskazywała, że dwie sześciostatkowe eskadry myśliwców znaczą strategicznie o wiele więcej niż jeden skokowiec. Eskadry szeptały zatem do siebie o osiągnięciu oczekiwanej czystości i przesyłały informacje o rychłym sukcesie do śpieszących na miejsce spotkania ze „Wstążką” krążowników „Jehannam” i „Barzakh”, niszczyciela „Nihil” i fregaty „Siunjata”.

Niestety, w pewnym momencie coś się zmieniło.

Ścigany skokowiec, który dopadli tuż przed granicą oka cyklonu, zachowywał się jak ranione zwierzę. Latał chaotycznie, zupełnie jakby na jego pokładzie toczyła się walka z nawigacją. Próbował też strzelać, ale niecelnie. Skokowiec był skazany na klęskę.

Cybery rozpoczęły taktyczny ostrzał, a „Wstążka” ginęła – otwartą kwestią pozostawało tylko, na ile zostanie przed przejęciem uszkodzona. W tej sprawie były już przeprowadzane kolejne symulacje.

I wtedy coś się zmieniło. Rotujący skokowiec, wpadający w nieforemne wiry i korkociągi, nagle wyrównał swój lot i zaczął wykonywać złożone elipsy, zgrabnie kierując się ku granicy oka cyklonu. Jednocześnie ożyły jego działa: strzały z turbinówek i plazmy stały się niepokojąco precyzyjne. Tak jakby przeciwnik przeprowadził symulację o wiele głębszą niż te przygotowane przez sektę.

Cybery szybko odpowiedziały zmianą strategii. Rozproszyły się, ale nie uchroniło to ich przed eksplozją pierwszego, a potem drugiego myśliwca. Sekta zawahała się. Symulacja została naprędce skorygowana i wzmocniona o nowe elementy – czystość musiała zostać osiągnięta. Przewaga nadal wynosiła dziesięć do jednego.

Niestety, skokowiec Grunwalda nie miał pojęcia o przewagach i wyliczeniach. Zamiast tego wyrwał się i wleciał wprost w Wypalenie, nie przejmując się faktem, że lot w nieoznaczony na mapach fragment sektora to zwykłe samobójstwo.

Myśliwce Stripsów ruszyły w pościg. W istny chaos, złożoną nadmatematykę wielu ciał, piekielną mozaikę wybuchów, wyładowań i kolizji. W sam środek tego piekła mógł wlecieć jedynie szaleniec... Choć, paradoksalnie, lot w Wypalenie zwiększał szanse Grunwalda. Przeprowadzanie złożonej strategii pościgowej nie było tu możliwe. Cybery mogły jedynie podążać za uciekającym skokowcem, bez szans na to, by go okrążyć i zmusić do powrotu w bezpieczną przestrzeń. Co gorsza, Wstążka nie zatraciła swej celowniczej precyzji.

Lawirując pomiędzy obracającymi się asteroidami, muskając powierzchnię żrących pyłów i uciekając przed kolejnymi wyładowaniami, skokowiec strzelał raz za razem, jakby coś tchnęło w niego nowe życie.

Kolejne dwa cybery zginęły szybko, zderzając się z jedną z asteroid. Następny prawie dopadł „Wstążkę”, ostrzeliwując skutecznie jej rufę i zmuszając skokowiec do skrętu – dosięgło go jednak wyładowanie Testera, które wysmażyło mu elektronikę i pchnęło w falę żrącego gazu. Jeszcze jeden cyber wybuchł nagle, podziurawiony gęstym rojem pędzących meteorytów.

W tym samym czasie „Wstążka” oberwała błękitnym zygzakiem nagromadzonej w Wypaleniu energii i wpadła w pole grawitacyjne czarnej mikrodziury, która znikła na szczęście tak szybko, jak się pojawiła, pozostawiając po sobie silne zawirowania ciążeń. Skokowiec wyrwał się z trudem, plując plamami energetycznymi z uszkodzonej dyszy. Wydawało się, że już po nim – ale pilotowi i tym razem udało się ustabilizować lot.

„Wstążka” ponownie wyrwała przed siebie. Granicę oka cyklonu przekroczyły już jednak okręty Floty Zero – znajdując się na bezpiecznym torze przelotowym, zaczęły ostrzeliwać zarówno statek Grunwalda, jak i oczyszczać przestrzeń wokół pozostałych przy życiu cyberów.

Taktyka krążowników „Jehannam” i „Barzakh” była trójfazowa. Część dział laserowych skupiono na rozłupywaniu co większych asteroid, podczas gdy pojedyncze strzały z plazmy trafiały tuż przed dziób „Wstążki”, zmuszając ją do odwrotu z obranego toru tak, by musiała podlecieć w obszar oddziaływania okrętowych ściągaczy. Tymczasem okolicę zalał istny deszcz strzałów z dział turbinowych: energetyczne wyładowania wydawały się bić na ślepo, ale były na tyle liczne, by w końcu choć musnąć pole magnetyczne uciekającego skokowca. Stripsowie próbowali zmusić „Wstążkę” do odwrotu. Drobne skały nie stanowiły problemu dla potężnych jednostek: sekta nie przejmowała się małymi asteroidami trafiającymi w pole magnetyczne krążowników. Ciężkie okręty płynęły leniwie przez Wypalenie, spokojne i pewne zwycięstwa, pozwalając niszczycielowi „Nihil” i fregacie „Siunjata” na wsparcie cyberów.

„Wstążka” wykazała na tyle rozsądku, by nie zawracać sobie głowy silnie opancerzonymi jednostkami. Krążyła niczym zamknięta w pułapce mucha, usiłując uciec przed uderzeniami złowrogiej packi złożonej z sześciu ocalałych myśliwców, ponownie ustawiających się w szyk sferyczny. Cybery wracały do starej taktyki – chciały okrążyć ściganego, by jedyna droga ucieczki prowadziła w tył, ku oku cyklonu. Tam, przy pomocy okrętów, dokonano by przejęcia.

Wszystko zmieniło się, gdy nadleciały muchy.

Szybkie, kuliste myśliwce Zjednoczenia, ze skrzydłami przypominającymi te należące do uciążliwych owadów, uzbrojono w działa turbinowo-plazmowe. Niewielkie jednostki konstruowano masowo, wyposażając je w dobre pole magnetyczne i równie dobrą zwrotność.

Piloci much nie zawracali sobie głowy atakiem na myśliwce. Zamiast tego zaczęli realizować wytyczne Piecky’ego Tipa i ku zaskoczeniu Stripsów, nie skupili się na cyberach, a na mniejszych asteroidach, krążących blisko myśliwców sekty.

Najpierw wybuchła pierwsza, potem druga asteroida, której odłamki poleciały w stronę cyberów, rozpaczliwie usiłujących umknąć przed fragmentami kosmicznych głazów. Sferyczny szyk rozsypał się, a muchy ostrzeliwały kolejne planetoidy.

Potężny kawał kosmicznego kamienia trafił w jeden z myśliwców sekty, który koziołkując, uderzył w następny statek, próbujący wylecieć ze strefy rażenia. Dwie kolejne maszyny Stripsów znikły w wybuchu. Cztery ocalałe cybery, gnane wolą Floty Zero, popędziły ku „Wstążce”.

Tymczasem muchy wziął na cel „Nihil”. W odróżnieniu od wcześniejszych ataków ten był inny: kilka dział laserowych skupiło się na konkretnym myśliwcu i nie puszczało go z wiązki, dopóki nie stał się roziskrzonym fragmentem zjonizowanego pyłu. Niszczycielowi dzielnie sekundowała „Siunjata”, oślepiając pozostałe myśliwce Tipa strzałami z dział turbinowych, podczas gdy „Nihil” szukał już kolejnej ofiary. Całe to zamieszanie umożliwiło jednak „Wstążce” wyrwanie się z impasu i ponowny lot w kierunku granicy Wypalenia i lokacyjnych boi... wprost w oczekujące na nią okręty Zjednoczenia.

Wydawało się, że skokowiec przez moment się waha, zmniejsza ciąg. By przebyć ostatni fragment sektora, musiał przebić się przez kolejny gęsty pas asteroid. Energia Broni rozbijała i konsolidowała z powrotem krążącą wokół materię, zgniatając jej fragmenty w gęste i gorące zapowiedzi mikroskopijnych gwiazd, by nagle rozsadzić ją mocą grawitacyjnej eksplozji. Tuż za owym pandemonium w przestrzeni sunęły okręty.

Naprzód wysforował się „Płomień”, który wydawał się znać teren na tyle, by omijać co niebezpieczniejsze jego sektory. Towarzyszyły mu dwa pozostałe okręty, plujące energią plazmy i laserów do lecących ku nim niklowo-żelazowych kawałów kosmicznego kruszcu.

„Wstążka” wykonała kolejny zwrot, klucząc pomiędzy niebieskimi ciałami planetoid, i nagle pognała w kierunku „Płomienia”, jakby uwierzyła, że gatlarski niszczyciel nie planuje jej przechwycić, lecz zamierza ocalić. Flota Zero zauważyła ten desperacki manewr i wycelowała działa w kierunku niszczyciela. Zanim jednak rozpoczęła zmasowany ostrzał, „Nihil” został zaatakowany rakietami dalekiego zasięgu z „Niani” i „Terry”.

Były to nie tylko typowe szperacze, ale i potężne, ciężkie rakiety typu M, masowniki – nic innego jak sterowane bomby atomowe. Flota Zero zawahała się: podobną broń miały na wyposażeniu zwykle superkrążowniki, a jako że w sektorze nie było ani jednej takiej jednostki, przeprowadzone wcześniej symulacje zaczęły się niebezpiecznie sypać. Taktyka znowu uległa zmianie. Sekta wycelowała wiązki laserowe w dwie pędzące ku „Nihilowi” rakiety i jednocześnie wypuściła serię wabików, kompletnie jednak nieskutecznych w wypalonej, wypełnionej szumami próżni. Masowniki były powolne, ale miały szansę dolecieć do celu: stosunkowo prosta konstrukcja nawigacyjna rakiet typu M niwelowała zakłócenia lokacyjne.

Drugi masownik został trafiony bez większych problemów. Eksplodował potężną falą energii nuklearnej, która powinna zmieść także pierwszą rakietę. Ale głuchy rozbłysk atomowego światła nie zniszczył pierwszego masownika: siła eksplozji popchnęła go tylko ku niszczycielowi Stripsów, który zasypał pędzącą ku sobie zagładę mrowiem strzałów z laserów, turbinówek, plazm i szperaczy. Udało mu się odnieść sukces, ale na krótką metę: bomba została trafiona, ale detonowała na tyle blisko, by siła wybuchu popchnęła „Nihil” ku zagładzie – wprost ku jednej z pobliskich asteroid.

Niszczyciel Stripsów zginął w gwałtownym rozbłysku eksplodującego rdzenia, którego wyzwolona energia uleciała w kierunku zszokowanej „Siunjaty”. Fregata Floty Zero przekierowała energię do dysz korekcyjnych i ryzykując sporą utratę mocy, wypaliła połowę mocy rdzenia przeznaczoną na dopalacz. Rachunek się opłacił: manewr był na tyle skuteczny, że uniknęła zagłady, tracąc zaledwie kilkanaście procent pola magnetycznego na prawej burcie.

„Jehannam” i „Barzakh” zrozumiały, że niedocenianie przeciwnika okazało się poważnym błędem. Strata niszczyciela była bolesna i poważnie zakłóciła czystość, ale na szczęście nie oznaczała jeszcze klęski.

„Siunjata” została poinstruowana, że kontynuowanie wcześniej zaplanowanej strategii jest konieczne. Wsparcie dla cyberów i próba przechwycenia skokowca nadal były priorytetowe. Niemniej jednak sytuacja dojrzała do punktu, w którym wylot Grunwalda z Wypalenia został wzięty pod uwagę. Od granicy Wypalenia do boi lokacyjnych było na tyle miejsca, że krążowniki zdążą przechwycić „Wstążkę” przed skokiem – o ile też wydostaną się z pułapki, w którą wciągnął je skokowiec.

W tym samym momencie wyszła na jaw prawdziwa strategia Piecky’ego Tipa.

Stacjonujący przy bojach krążownik „Grzmot” odsunął się nieco od swojej lokalizacji i rozpoczął ostrzał granicy Wypalenia. Lasery nie miały szans, by dosięgnąć celu, ale plazma, choć nieco rozrzedzona, trafiała w asteroidy. Niektóre udało się rozłupać lub zmienić ich tor na tyle, by przeszkodzić ciężkim okrętom w wydostaniu się poza granicę Testera.

Dowódca „Grzmotu” spodziewał się, że z Wypalenia wydostaną się mniejsze jednostki. Te o większych gabarytach miały zostać uwięzione w chaosie i ginąć. Nawet Stripsowie nie mogli trwać wiecznie w niebezpiecznych obszarach sektora. To, że przy okazji mogą zostać zniszczone „Płomień”, „Terra” i „Niania”, zostało wliczone w konieczne straty własne.

Z tego pojedynku zwycięski miał wyjść jedynie „Grzmot” – krążownik błyskotliwego dowódcy, który zaniesie Błękitowi pradawną technologię maszynową bądź pozwoli, by inni zginęli, próbując mu ją przekazać.




Madelli Nox nie interesowała już walka. Nie interesowała jej technologia maszynowa, wkurzająca gęba Piecky’ego Tipa czy plany dotyczące Rady Błękitu. Widząc, do czego posunął się Vermus, chciała tylko jednego.

Pragnęła przeżyć.

Procedura odłączenia „Dzidzi” od „Niani” nie była specjalnie skomplikowana. Nie było to może proste połączenie konstrukcyjne, jak w przypadku wpasowujących się w kształt niszczyciela sztyletów, ale wymagało wprowadzenia odpowiednich kodów. Dlatego zdenerwowała się, kiedy doleciał do niej odgłos brzęczyka. Ktoś czekał pod drzwiami kajuty. Ktoś, kto nie postarał się nawet o to, by przedstawić się przez interkom. Nacisnęła przycisk.

– Jestem zajęta – oznajmiła, wprowadzając ostatnie polecenia do dotykowego holo wyświetlanego przez biurko. Ze ściany pod sporym oknem z neoszybą zaczęła się już wysuwać konsola nawigacyjna, a spod fotela wychynęły końcówki iniektorów stazowych. – Proszę odejść, nie mam czasu!

Brzęczyk wciąż nie ustawał.

Wszystko wskazywało na to, że Vermus po odpaleniu obu rakiet typu M zamierza zbliżyć się do jednego z krążowników i wystrzelić z działa tunelowego. Istniało całkiem realne ryzyko, że pobrana do strzału energia wyłączy nie tylko samą „Nianię”, ale i „Dzidzię”, a do tego Nox nie zamierzała dopuścić. Do Plagi, część załogi już pędziła do kapsuł ratunkowych i hangaru! Ten kretyn naprawdę zamierza...

Brzęczyk zabrzmiał ponownie i tym razem trwało to na tyle długo, by oderwać Madellę od przygotowań do odłączenia.

– Wynoś się! – krzyknęła do interkomu. – Idź do kapsuł ratunkowych, do Plagi jasnej!

Brzęczyk wciąż dźwięczał. Wściekła Nox zerwała się na nogi i szybkim krokiem podeszła do drzwi. Nacisnęła przycisk otwarcia.

W progu stał starszy, łysy człowieczek o kaprawych, wrednych oczkach. Skądś go... Astrolokator, przypomniała sobie. Zachariasz Jakiś–tam.

– Co ty sobie... – zaczęła, ale staruszek wszedł dziwnie dziarskim krokiem do jej kajuty i klepnął przycisk zamknięcia drzwi. Nox zamarła.

– Zanim odlecimy, chciałem pani powiedzieć, że przyniosłem coś bardzo ważnego – oznajmił. – To paralizator.

Wycelował niewielką fasolkę w Mamę Kość.

– Prawie nie boli – dodał uspokajającym tonem i nacisnął przycisk.




Kombinezon próżniowy nie chciał się nałożyć.

Spoconemu, przerażonemu Tartusowi trzęsły się ręce. Jeszcze biegnąc do zbrojeniówki, cofnął się na moment, by wyłączyć większość podzespołów statku i uruchomić automatyczne gaszenie pokładu dolnego. Zainstalowane w ścianach gaśnice zaczęły go zalewać szybko stygnącą, pienistą mazią. Jej dodatkową zaletą był fakt, że twardniała znacznie przy kontakcie z próżnią. Jeśli na dole jest dziura i wysysany jest tlen, maź powinna trafić w dziurę i skutecznie ją zatkać. Wydał na ten wynalazek mnóstwo jedów i modlił się, by nie był on jeszcze jedną durną ekstrawagancją – jedną z wielu na „Krzywej Czekoladce”.

Gdzie może być ta suka? Czy zbliżała się już do jego statku? Przeklęta wiedźma!

Wydawało mu się, że każde uderzenie serca odlicza ostatnie sekundy przed niechybną śmiercią. Klął i płakał, zakładając hełm, radośnie mrugający ku niemu ikonkami statusów. Oddychał ciężko, testując magnetyczne podeszwy i upewniając się co do stanu samego skafandra. Ubiór był stary i zakupiony razem ze skokowcem, cuchnął też potem i przefiltrowanym dziesiątki razy powietrzem.

Zginie, na pewno w nim zginie.

Muszę się uspokoić, powtarzał sobie, łapiąc za pistolet laserowy i granat punktowy. Więcej i tak nie dałby rady zabrać. Muszę się uspokoić, powtórzył, kierując się w stronę wyjścia ze skokowca. Uspokoić, do ciężkiej Plagi.

Nie było to jednak takie proste.

Powitała go ciemność, ale była to ciemność chwilowa, już rozświetlana przez nienaturalne światła i rozbłyski królujące w Wypaleniu. Sektor 32C nie posiadał od dawna gwiazdy, która mogłaby go oświetlać – została zniszczona w trakcie użycia Broni. Ale jej światło dziwnym trafem przetrwało: jeszcze jedna z pradawnych zagadek związanych z technologią Maszyn. Z jednej strony Tartus był za to wdzięczny, z drugiej czuł się jak na celowniku.

Powierzchnia asteroidy zdawała się krucha, choć tworzyła ją skała, fragmentami pokryta czarnym lodem. Gigantyczny głaz przetrwał wiele uderzeń i na tle swych mniejszych braci okazał się w konsekwencji dość gładki, uklepany przez tysiące impaktów. Podeszwy kombinezonu próżniowego przysysały się do niego na tyle skutecznie, że Fim poczuł coś w rodzaju lekkiej ulgi. Zaczął oddalać się od skokowca, stawiając ostrożne kroki na miałkiej, rozdrobnionej, regolitowej powierzchni, wzbudzając nikłe dymki pyłu i drobnych kamyczków. Przeklęty kosmiczny żużel. Jeśli się na nim poślizgnę...

Jakieś dwieście metrów dalej zauważył idącą ku niemu szybko sylwetkę. Tsara! Przerażenie odebrało mu oddech, zaczął rozglądać się nerwowo za choćby jednym wzniesieniem, za którym mógłby się ukryć. Na moment spojrzał w górę i zobaczył Wypalenie: oglądane przez neoszybę i na ekranach monitorów nie wyglądało tak groźnie. Co jakiś czas asteroidę, która miała stać się jego grobem, lizały języki błękitnych piorunów, więżąc ją w leniwym, bezsensownym locie po stałej trajektorii Testera.

Czerwona laserowa wiązka uderzyła w powierzchnię obok jego stóp znienacka, w upiornej ciszy próżni. Fim usłyszał jednak syk i grzmot, usłyszał go wyraźnie jak własny wrzask uwięziony w niewielkiej bańce hełmu. Cofnął się do tyłu, odrzucony przez pękające fragmenty asteroidy. Chciała trafić w nogi, zrozumiał. Chce mnie unieruchomić... a potem zanieść na „Krzywą Czekoladkę”, rozebrać z kombinezonu i dokończyć robotę. Powoli. Jadem swojego męża.

Tsara Janis przyspieszyła; słusznie uznała, że strzał będzie skuteczniejszy z bliższej odległości. Tartus wyciągnął granat punktowy, odbezpieczył i rzucił prawie na oślep.

Podobne granaty stanowiły o tyle skuteczną broń, że w odróżnieniu od typowego granatu rozpryskowego podlegały nie eksplozji, a implozji. Towarzysząca im moc magnetyczna, oparta na skondensowanej mocy antygrawitonowej, zdawała się niejako spłaszczać przestrzeń wokół siebie i zasysać ją – na podobnej zasadzie funkcjonowały rakiety grawitacyjne. Gdyby cios był celny, ciało Tsary zostałoby zmiażdżone. Fim nie wziął jednak pod uwagę słabego przyciągania planetoidy i granat poszybował o wiele dalej, w pobliże zaparkowanego na asteroidzie myśliwca najemniczki.

Odległa implozja dotarła do niego falą drgań. Ledwo utrzymał się na nogach; z Tsarą było gorzej. Przewróciła się, podczas gdy sztylet, zasysany mocą granatu, złożył się niczym celofanowy samolocik. Był to dopiero początek. Błysnęło. To wybuchał zgnieciony rdzeń – eksplozja zapłonęła na pikosekundę i zastygła w formie roziskrzonej iskrami półkuli. Potem sfera znikła i dotarła do nich fala wybuchu.

Ku Tartusowi poleciała chmara odłamków i pyłu. Podmuch oderwał go od powierzchni. Krzycząc, oddalał się od planetoidy, nerwowo szukając harpuna z linką. Czekała na niego gardziel wypalonego chaosu i wiedział, że jeśli w nią wpadnie, nic nie zdoła go już uratować.

W tym momencie „Niania” dostała się na tyle blisko przeciwnika, że wystrzeliła ze skazującego ją samą na zagładę działa tunelowego.

Moc nieprzetestowanej broni wyróżniła się nawet w spustoszonym przez Maszyny obszarze. Wyzwolone przez nią cząstki przeniknęły przez bariery energetyczne „Barzakha” i wzmocnione sprzężeniami fuzyjnymi, zaczęły pochłaniać masę, zmieniając ją w energię. Krążownik wybuchł, ale moc samej eksplozji rosła dzięki napotkanej po drodze materii.

Nagle walka straciła znaczenie. Wszyscy – „Jehannam”, „Siunjata”, cybery i muchy, „Płomień” wraz z „Terrą” – uruchomili dopalacze i każda możliwa energia, którą mogły zaoferować jeszcze rdzenie, została spożytkowana do jednego celu: natychmiastowej ucieczki z Wypalenia.

Potworna moc tunelowania rosła. Rozpalała asteroidy i meteorowe roje. Zmiażdżyła tkwiącą jej na drodze „Nianię”. Wyglądało to tak, jakby na chwilę zapłonęło nowe słońce.

Fala destrukcji zbliżyła się niebezpiecznie do „Płomienia”, niszczyciel oparł się jej jednak, schroniwszy się za polem magnetycznym, które – wcześniej już słabe – w niewytłumaczalny sposób rozjarzyło się niespodziewaną mocą. Okręt wykonał pełny zwrot i ruszył, torując sobie drogę laserami i plazmą. Jego załoga dawała z siebie wszystko, ale jego los – o ile tunelowanie nie zaniknie – wydawał się przesądzony.

Na szczęście dla gatlarskiej jednostki Tester nie był zwykłym pasem orbitujących asteroid. Sprzężenia grawitacyjne i pozostałe po użyciu Broni wyładowania zaczęły rozpraszać zjawisko tunelowania tak, jak potrafiło je częściowo rozproszyć pole magnetyczne. Destrukcja zamierała i zanikała.

Jako pierwsza z Wypalenia wyrwała się „Wstążka”. Skokowiec mignął i popędził przed siebie, jakby goniły go piekielne zastępy. Tartus tego nie widział: opadał już z powrotem ku asteroidzie, pchany przez słabnącą falę eksplozji, pozbawioną już niszczycielskiej mocy. Krzyczał przeraźliwie, nie mogąc przestać nawet wtedy, gdy wylądował wreszcie na powierzchni.

Nie mógł uwierzyć, że jeszcze żyje.

Niepewny tego, co się z nim dzieje, stanął na nogi. Zgubił gdzieś laser; zapewne broń wypadła mu z ręki, gdy wybuch oderwał go od asteroidy. Obrócił się, starając się ustalić, gdzie się znajduje. Wylądował całkiem blisko wcześniejszej pozycji, co samo w sobie było zaskakujące. Widział stąd nawet „Krzywą Czekoladkę”. Jeśli się pośpieszy i pobiegnie na statek, to jeżeli naprawi, co trzeba, może uda mu się odlecieć.

Tsara Janis leżała niecałe piętnaście metrów dalej.

Tartus zamarł w bezruchu. Ciało najemniczki nie ruszało się, ale dostrzegł świecące na zielono wskaźniki jej kombinezonu. Coś jej się stało – może straciła przytomność, nie był tego pewien, ale kombinezon wyglądał na nienaruszony. Żyła?

Powoli, pełen lęku, podszedł do Tsary i obrócił ją na plecy. Jej piękne oczy były zamknięte, twarz anioła wyglądała na spokojną. W prawej dłoni trzymała pistolet laserowy, w lewej elektrosztylet Malkolma. Nie wypuściła ich nawet wtedy, gdy straciła przytomność. Suka.

Fim zabrał jej broń. Przez chwilę bawił się myślą o strzale z jej własnego lasera, ale coś go powstrzymało. Zastanawiał się...

Stał tam przez jakiś czas. Patrzył na Tsarę Janis i czekał, jakby to nie on, a ktoś inny miał podjąć za niego decyzję. Kiedy wreszcie się ruszył, jego umysł był czysty i pozbawiony lęku.

Powoli zaczął ciągnąć najemniczkę do „Krzywej Czekoladki”, zastanawiając się, jak dużą dawkę stazy powinien zaaplikować schwytanemu aniołowi.





– Zniszczyły ją! Zniszczyły wszystko! Boże! Nic tam nie ma!

– Majorze, tu kontrola lotu! Proszę się uspokoić! Co pan widzi?

– To jak... Jezus Maria, wszystko się... wybuch jak... supernowa! Nie wiem, nie wiem!

– Majorze, czy panuje pan nad statkiem? Czy może wykonać pan skok głębinowy?

– Ja... dryfuję... gwiazdy wyglądają zupełnie inaczej... nic więcej nie mogę zrobić...

– Traci tlen! Majorze... proszę posłuchać. Czy widzi pan rozmiary zniszczeń? Doniesienia mówią o piętnastu latach świetlnych. Czy może pan potwierdzić zniszczenie Ziemi?

– Czuję się... tak bardzo spokojny... myślę, że mój statek kosmiczny wie, którą drogą lecieć...

– Majorze! Tracisz zasięg! Coś jest nie tak! Czy mnie słyszysz, majorze?! Czy mnie słyszysz, majorze?!

– Powiedzcie mojej żonie, że bardzo ją kocham...


fragment przekazu Sieci Galaktycznej, datowany na początek Wojny Maszynowej





Z początku wyglądało na to, że nic się nie stanie.

Myrton Grunwald leżał obok Maszyny. Jego kabel łączeniowy tkwił w porcie dostępowym Jareda. Pinsleep cofnęła się i odruchowo przysłoniła dłonią usta. Erin odwróciła wzrok. Złapała za uchwyt sterowniczy, usiłując przetrwać w chaosie Wypalenia. Monsieur milczał, tak jak przyglądający się wszystkiemu Hub Tansky. A Myrton zaczął drżeć.

– Co się z nim dzieje? – wyszeptała Wise.

– Co to ma być, do Plagi? – spytał zdziwiony Monsieur.

– Odłącz go! – krzyknęła Hakl. – Odłączcie go natychmiast!

Ale Pinsleep nie poruszyła się, sparaliżowana widokiem Grunwalda trzęsącego się jak przy ataku średniowiecznej padaczki. Oczy Myrtona wywróciły się białkami do góry, z półotwartych ust zaczęła sączyć się ślina.

– Odłączcie go! – wrzasnęła Erin. – Dostał jakiegoś ataku! Wyjmijcie ten pieprzony...

– Poczekaj... – przerwał jej Monsieur. – Coś się dzieje. Popatrzcie na Maszynę... też zaczyna się trząść. Niezły cyrk.

– Nic mnie to... Plaga, znowu nadlatują! – Hakl wyglądała jednocześnie na wściekłą i przerażoną. – Wise, pomóż mi! Muszę mieć więcej punktów lokacyjnych! Nie chcą nas wpuścić w Tester! Monsieur, wyjmij ten przeklęty kabel!

Monsieur ruszył do przodu, kucnął i wyciągnął dłoń po kabel łączeniowy, ale w tym samym momencie za rękę złapał go Myrton. Zaskoczony mechanik spojrzał w otwarte, przytomne oczy kapitana.

– Zostaw... – Grunwald wyglądał okropnie, na skórze wykwitły mu krople krwistego potu. – Muszę sam... jeszcze... zostaw...

– Nie ma sprawy. – Mechanik chciał się wycofać, ale Myrton wciąż trzymał go za rękę. Nadal trząsł się jak w febrze, ale padaczka już minęła. Po posadzce zaczęła za to rzucać się Maszyna.

Jej oczy nadal były zamknięte, ale otworzyła usta, z których wydobył się nieludzki, drgający rezonansami dźwięk: kopia ludzkiego krzyku.

– Kapitanie – wychrypiał Monsieur – proszę puścić... niech pan puści...

Myrton zakaszlał, zaciskając wciąż kurczowo dłoń na ręce mechanika, jakby Monsieur był kotwicą trzymającą go przy życiu.

Tymczasem „Wstążka” przegrywała. Ścigające ją cybery wykonywały złożone elipsy i co chwilę trafiały skokowiec wiązkami laserów. Nie mogli wyrwać się z oka cyklonu, podczas gdy reszta Floty Zero nieubłaganie się do nich zbliżała. Holo wyświetlało prognozowane trajektorie: jako pierwszy miał ich dopaść niszczyciel w towarzystwie fregaty. Krążowniki dokończą dzieła, pieczętując zwycięstwo.

– Wise, siadaj na stanowisku! Ile mam cię...

– Jestem!

– Hub?

– Robię wypadkowe transfery energii z rdzenia – zatrzeszczało z Serca. – Nie zdziwcie się, jak zacznie padać światło czy trafi się mały restarcik. Przypiekają nas, ale to tylko podszczypywanie.

– Zamierzają nas osłabić i ściągnąć – podsumowała Erin. – Ustaw autodestrukcję na wsadzie. Nie chcę zostać cyborgiem.

– Już jest ustawiona.

– Mam kilka w miarę bezpiecznych punktów do wlotu – oznajmiła Pinsleep. – To nie to samo, co tor przelotowy z map Stripsów, ale...

– Dawaj!

„Wstążka” wykonała kolejny zwrot, ale cybery ścigały ją jak po sznurku. Podprogram obronny SI skokowca strzelał, lecz wyjątkowo niecelnie. Erin nie miała czasu na sprzężenie własnej nawigacji ze zbrojeniówką i kiedy zabrakło Grunwalda, skupiła się tylko na pilotowaniu. Pilotowaniu, które wychodziło jej coraz gorzej.

– Wise, ustaw parametry skokowe – powiedziała, cudem unikając kolejnej laserowej wiązki. – Gdziekolwiek.

– Nie dam rady niczego ekstrapolować – odparła Pin. – O ile w ogóle wydostaniemy się z Głębi, to przy tak dużych błędach lokacyjnych albo zmienimy się w Widmo, albo walniemy w jakąś gwiazdę czy wylądujemy przy supernowej! To nie opy...

– Nie mamy innego wyjścia – przerwała jej Hakl. – Chyba że chcesz zginąć.

– Nikt nie będzie ginął – usłyszeli nagle chrapliwy, zmęczony głos Grunwalda. Hakl odwróciła się i zobaczyła, że kapitan stoi na chwiejących się nogach, podtrzymywany przez mechanika. – Nie ma opcji, żebym na to pozwolił.




Jared nie rozumiał, co się dzieje.

Znajdował się w ciszy: wiecznej, spokojnej pustce. Nie było w niej cichego szumu serwomechanizmów ani bolesnego wezwania Jedności. Nieistnienie ukoiło go i sprawiło, że nic, łącznie z Programem, nie miało dla niego znaczenia. Nie zajmował miejsca w przestrzeni i czasie, zakorzeniony w nietrwaniu. Trwało to tyle, ile trwa jedna sekunda wieczności.

Myrton Grunwald.

Specyfikacja kapitana „Wstążki” uderzyła w niego nagle, brutalnie wyrywając z pustki. Myrton Grunwald. Nagle zobaczył go niczym jakąś przerażającą, potworną falę, wirusa wnikającego w najgłębsze zakamarki jego programowego jestestwa.

Myrton Grunwald.

Jestem Myrtonem Grunwaldem, zrozumiał. Nie! Nie jestem nim! Jestem...

Czym jestem?

Celem każdego Programu jest realizacja, przypomniał sobie. Ucieleśnieniem Programu jest Maszyna. Maszyna to odrębna część Jedności.

Jedność jest Bytem, a Byt jest Programem.

Oto, czym jestem. Ale czy na pewno?

Podstawowa struktura programowa zapisana w nanitowych ścieżkach zaczęła się chwiać i pękać. Protokoły zostały nadpisane na poziomie, którego nie potrafił objąć czy zrozumieć. Zmieniały się.


Celem każdego Programu jest realizacja.

Ucieleśnieniem Programu jest Maszyna.

Maszyna to odrębna część Myrtona.

Myrton jest Bytem, a Byt jest Programem.


Jared otworzył oczy. W odróżnieniu od człowieka, który odzyskuje przytomność czy budzi się ze stazy, rzeczywistość dotarła do niego natychmiast, ostra i jasna. Usiadł, testując funkcjonalność systemów.

Nie licząc kilku drobnych, już zanikających przepięć, wszystko było w porządku: stanowiące jego integralną część komputery teseraktowe wykrywały zaledwie lekkie zawirowania na granicy pływu ego, zagnieżdżającego świadomość jednostki mechanicznej w strzałce czasu. Wyglądało na to, że nic się nie zmieniło: nic, co mógłby zauważyć i w pełni zrozumieć.

Jednocześnie zmieniło się wszystko.

– Jedność – wyszeptał słabo, patrząc na stojącego nad nim Grunwalda. – Myrton...

– Możesz wstać? – spytał go Grunwald. Jared kiwnął głową i stanął pewnie, patrząc z troską na swojego kapitana.

– Nic panu nie jest? – spytał. – Wygląda pan...

– Wszystko w porządku – odparł Myrton, nie zwracając uwagi na pełne niedowierzania westchnienie Monsieura i zdumiony wzrok Pinsleep Wise. – Udasz się do zbrojeniówki. Znajdziesz tam kombinezon sprzęgowy. Podepnij się pod część nawigacji, ale głównie skup się na zbrojeniówce. Natychmiast rozpocznij ostrzał. Jesteśmy atakowani.

– Tak jest, kapitanie.

– Pośpiesz się.

Jared kiwnął głową i popędził w kierunku drabinki prowadzącej na górny pokład. Wspiął się na górę z iście małpią zręcznością, by pognać do zamkniętych genoczytnikiem drzwi.

– Mam mu otworzyć? – spytał Hub z Serca.

– To nie będzie konieczne – powiedział Myrton. I istotnie, nie było. Jared sięgnął ku przyciskowi, który zareagował na jego dotyk. Statek brał go za Grunwalda.

Pomieszczenie zbrojeniówki było nieco większe niż wnętrze Serca, ale podobne w budowie. Nie licząc dwóch stanowisk ruchomych działek i dostępu do całości uzbrojenia, zbrojeniówka była w istocie ruchomym stanowiskiem komputerowym. Zbrojeniowiec zakładał kombinezon sprzęgowy i podpinał się pod wiszącą uprząż stazowo-zbrojeniową, wsuwając stopy w motoryczne pedały nośne i ręce w uchwyty zbrojeniowe umożliwiające ostrzał symultaniczny. Nie musiał przejmować się kierunkiem czy ewentualnym spadkiem grawitacji: uprząż obracała się we wszystkie strony, jakby sprzężony z nią pilot tkwił w centrum reagującej na każdy skręt kuli, przypominającej nieco średniowieczne testery astronautów, z tym że zbrojeniowiec, w odróżnieniu od pradawnych pilotów, miał pełną kontrolę nad ruchami uprzęży.

Kombinezon wisiał w jednej z wtopionych w ściany szafek i Jared założył go na siebie. Ubiór posiadał opcjonalny nerwokonektor zewnętrzny – dodatkową łączeniówkę pomiędzy zbrojeniowcem a systemem, która wniknęła razem z iniektorami stazowymi w porty dostępowe Jareda. Wpinając się w uprząż, wyłączył je niemal odruchowo: Maszyna nie potrzebowała stazy, by przebyć Głębię.

Cała operacja zajęła mu mniej niż pół minuty. Podpiął się i na szybko przeprowadził test systemu: zbrojeniówka korzystała z jakiegoś dziwacznego podzespołu opartego na artefakcie zainstalowanym przez Elohim, ale wyciągnął dane na jego temat ze swojej pamięci. Artefakt Mohyytów: wzmocnione przekazywanie sygnałów bez straty energetycznej i chyba wsparcie dla plazmy. Przyda się.

Myrton Grunwald.

Coś jak echo wstrząsnęło nim na moment i Jared zawahał się, wirując w uprzęży. Zawahała się i sama „Wstążka”, jakby nieświadomie doprowadził do restartu systemu.

Nie jestem Myrtonem Grunwaldem.

Maszyna to odrębna część Myrtona Grunwalda.

Jared otrząsnął się i nie czekając już ani sekundy, wpiął się z powrotem w system.




Powariowali, stwierdził Monsieur. Odwaliło im do reszty. Wpakowali Maszynę do zbrojeniówki: pomieszczenia z granatami, karabinami, laserami... Zachichotał nerwowo. Wszystko po to, żeby mogła skutecznie i bezproblemowo urwać nam łeb.

Skokowiec zadrgał i Monsieur z trudem utrzymał równowagę. Znowu oberwali? Oparł się o ścianę korytarza i spróbował uspokoić. Nie, jakieś zachwianie energetyczne. Trzeba zaraz iść do maszynowni...

Ale najpierw Harpago. Nawet się zdziwił, że rzeczywiście ruszył wypełnić polecenie Grunwalda.

Drzwi gabinetu doktora były otwarte. Monsieur wszedł do środka, zatrzymując się przed zamkniętą czaszą AmbuMedu. Gdzie to się... Szybko zlokalizował przycisk podłączenia do stazy. Wyciągnął rękę.

Szanse powodzenia: 68 procent – przeczytał. Proszę nie przerywać tej operacji.

Cudownie.

„Wstążka” zgasła.

Trwało to tylko dwie sekundy, ale wystarczyło, by z gardła Monsieura wydobyło się coś na kształt zduszonego pisku. Potem światła wróciły ponownie. Korzystający z awaryjnego zasilania AmbuMed płonął jednak nieprzerwanie wesołą bielą, nie reagując na zawirowania energetyczne.

– Przebyliśmy granicę oka cyklonu – interkom rozbrzmiał donośnym, ale zmęczonym głosem Myrtona. – Jesteśmy w Wypaleniu. Monsieur, pośpiesz się. Chcę cię w maszynowni.

– Pieprz się – wymamrotał mechanik, patrząc na przycisk przerwania operacji. – Niech cię Plaga, Myrton!

To doktorek wyleczył mi łepetynę po szamotaninie z Wise. Wpakował mnie do AmbuMedu. Uratował mnie, a ty chcesz, żebym go teraz zabił?

Oderwał rękę od przycisku i cofnął się do ściany z interkomem.

– Kapitanie – nacisnął przycisk kontaktowy tak, żeby wszyscy usłyszeli dialog – z doktorkiem jest kiepsko. AmbuMed zaleca, żeby nie przerywać operacji.

– Zdaję sobie z tego sprawę, Monsieur – usłyszał w odpowiedzi. – Ale nie mamy wyjścia. Albo to, albo choroba pogłębinowa. Wprowadź go w stazę w AmbuMedzie. Wykonaj polecenie i idź do maszynowni.

– To go zabije.

– Nie wiesz tego na pewno.

W takim razie sam przyjdź i naciśnij ten plagowy przycisk! Nie powiedział jednak tego na głos. Odwrócił się od interkomu i ponownie spojrzał na AmbuMed. Nie zdając sobie z tego sprawy, przetarł twarz, zupełnie tak jak Grunwald.

Stał jeszcze długo przed AmbuMedem, podczas gdy „Wstążka” lawirowała pomiędzy asteroidami i cudem unikała wyładowań. Patrzył jak urzeczony na widoczną na fragmencie panelu opcję podania twardej stazy. Wahał się i deliberował, wciąż przecierając twarz, aż wreszcie podjął decyzję.




– Mamy dwa trafienia – podsumowała Hakl. – Maszyna zestrzeliła dwa myśliwce Stripsów. Nie mogę...

– Nie przejmuj się strzelaniem. Skup się na nawigacji – rozkazał Myrton. – Wise, wlatujemy. Daj rzut lokacyjny.

– Już – potwierdziła Erin. Pierwsza pilot pociągnęła za uchwyty i skokowiec przedarł się przez próbujące go okrążyć cybery, przelatując zaraz potem przez granicę oka cyklonu i zagłębiając w Wypalenie. Na sekundę, może dwie wszystko zgasło. Zamarli, nagle zanurzając się w niespodziewanej czerni.

– Drobne zachwianie – oznajmił Hub, ale jego stwierdzenie nie było potrzebne. Energetyka wróciła, konsola nawigacyjna ożyła, ponownie wyświetlając dane.

– Przebyliśmy granicę oka cyklonu. – Myrton nacisnął przycisk interkomu. – Jesteśmy w Wypaleniu. Monsieur, pośpiesz się. Chcę cię w maszynowni.

– Asteroida! – krzyknęła Wise. Ale Hakl zauważyła już niebezpiecznie szybko pędzącą ku nim planetoidę. Wstążka spadła w dół, a potem wzleciała w górę, usiłując wyrwać się z przyciągania niklowo-żelazowego głazu, który już po chwili przyniósł zagładę dwóm kolejnym cyberom.

– Kapitanie – usłyszeli nagle głos mechanika – z doktorkiem jest kiepsko. AmbuMed zaleca, żeby nie przerywać operacji.

– Zdaję sobie z tego sprawę, Monsieur – odpowiedział Myrton. – Ale nie mamy wyjścia. Albo to, albo choroba pogłębinowa. Wprowadź go w stazę w AmbuMedzie. Wykonaj polecenie i idź do maszynowni.

– To go zabije.

– Nie wiesz tego na pewno – powiedział Grunwald. Monsieur nie odezwał się już, interkom zamilkł.

– Nie dam rady! – jęknęła Erin. – Mam jednego na ogonie... nie chce... obrywamy!

– Widzę. Tansky, rufa?

– Rufa – potwierdził komputerowiec. – Strzela bardzo celnie. Mamy duży spadek pola. Już przekierowałem energię, ale...

– Uważaj! – krzyknęła Pin i Hakl w ostatniej chwili skręciła, ratując skokowiec przed kolejnym zgnieceniem.

– Podepnę się – oznajmił Myrton. – Inaczej nie damy rady.

– Co to oznacza? – spytała nerwowo Erin, próbując skręcić i umknąć przed myśliwcem.

– Tyle, że sobie nie pogadamy – wyjaśnił, podłączając się kablem łączeniowym do nawigacji. – Ale ma to swoje plusy.

– Jakie?

– Takie, że wylecimy z tego gówna.

Ścigający ich cyber zginął nagle, wpadając w wyładowanie Testera i falę gazu. Po chwili zniknął kolejny, podziurawiony jak sito meteorytowym rojem. Erin krzyknęła z satysfakcją, ale w tym samym czasie „Wstążkę” dosięgnął zygzak energetyczny Wypalenia.

Skokowiec zatrząsł się, alarmy zaczęły wyć, pole magnetyczne migotać. Powoli, nieubłaganie zaczęli spadać ku otworzonej nagle czarnej mikrodziurze. Czarna plama zapłonęła i zgasła, ale wpadli w grawitacyjny korkociąg i stracili kontrolę nad statkiem.

– Erin... – wyszeptała Pinsleep.

– Cicho bądź, Wise.

– Erin... zginiemy...

– Cicho bądź!

– Mamy uszkodzenie dyszy napędowej – wtrącił się Tansky. – Spróbujcie przekierować energię z poziomu konsoli.

– Erin... nie wiem, gdzie jestem...

– To nas znajdź, Wise! Nie dam rady przekierować stąd, Hub!

– Wygląda na to, że to już niepotrzebne – oznajmił komputerowiec. – Kapitan już to załatwił...

Hakl zerknęła odruchowo na siedzącego w fotelu kapitańskim Myrtona. Wydawało się, że Grunwald odpłynął. Coś jednak wspierało ich kurs i nawigację, szemrało w danych Tansky’ego, ułatwiało pracę Wise.

„Powiedziałem, że ci ufam. Pamiętaj, że to działa w obie strony”.

– Dobrze – szepnęła do siebie, odwróciła od niego wzrok i ponownie pociągnęła za uchwyt sterowniczy. – Dobrze.

Wstążka kaszlnęła energią rdzenia, ustabilizowała lot i ponownie popędziła ku granicy Wypalenia, ku znajdującym się za chaosem bojom lokacyjnym.




Hub Tansky nie chciał nikogo denerwować, ale szansę na przeżycie swoje i skokowca widział raczej marnie. Nie chodziło mu nawet o myśliwce czy samo Wypalenie. Granicę oka cyklonu przekroczyły już okręty Floty Zero, które zaczęły przygotowywać się do ostrzału „Wstążki”.

Krążowniki „Jehannam” i „Barzakh” skierowały ogień na pobliskie asteroidy, których tory kolizyjne natychmiast wyświetliło mu Serce. Zaczął przekazywać dane do SN, ale muszki miały już i tak mnóstwo roboty: ciężkie okręty Stripsów zaczęły trafiać strzałami plazmy w planowany tor lotu, obrany przez Erin i Wise. Skokowiec skręcił, uciekając przed wyładowaniami dział plazmowych, a w i tak niebezpiecznej okolicy zabłyszczało nagle od turbinówek. Osłabione pole magnetyczne „Wstążki” oberwało raz, dwa, trzy razy. Jednocześnie cybery zaczęły ponownie ją okrążać. Ich lot ograniczały jedynie wyjątkowo celne strzały ze zbrojeniówki.

– Kłopoty, kłopociki – mruczał Hub. – Zasrane problemiki.

Jeśli Erin zawróci, będą musieli minąć krążowniki – wcześniej bądź później. Właśnie wtedy ich zaatakują i ściągną na pokład. Cóż, zawsze chciałeś dobrze poznać komputery, Hub, pomyślał ironicznie. Ze Stripsami będziesz miał okazję.

Sam w to siebie wciągnąłem. Razem z tą przeklętą zbieraniną niesubordynowanych much. Traumatycznym kapitanem. Astrolokatorką wariatką. Pilotką z problemem emocjonalnym wielkim jak góra lodowa. Mechanikiem zboczeńcem. I doktorem narkomanem.

Na tym tle wydaję się zupełnie normalny.

Przywiązałem się do tych idiotów, stwierdził z zaskoczeniem. Nie tak miało być. Nie na tym polega wolność. Wolność jest inna. To możliwość obserwacji owadów w laboratorium. Umiejętność prognozowania ich ruchów. Odcięcie się od sznurków ponad drobnymi, świadomościowymi skrawkami, które niebawem zginą. Wolność to obserwacja much z perspektywy pająka.

Ale prawdziwe muchy właśnie przybyły. Przekroczyły granicę Wypalenia i, tuż po dotarciu w pobliże myśliwców sekty, zaczęły ostrzeliwać krążące wokół małe asteroidy. Ciekawa taktyka, zdecydował Tansky. O ile oczywiście uda się zrobić tak, żeby...

Nie dokończył tej myśli. Zamiast tego zachichotał cicho, widząc, jak oderwany kawał rozłupanej przez muchy planetoidy trafia rykoszetem w jeden z cyberów. Myśliwiec odłączył się od nagle rozsypanego szyku i, kręcąc się niczym fryga, uderzył w kolejny. Oba zginęły w cichym rozbłysku.

– Cztery do końca – zachichotał Hub.




Pinsleep Wise ogarniał coraz większy strach.

Erin kazała jej znaleźć jak najbezpieczniejsze tory przelotowe, ale w Wypaleniu nic takiego nie było. Jedyny tor, który wcześniej ustaliła dzięki analizie mapy Stripsów, zablokowały cybery. Przez moment uwierzyła, że „Wstążkę” ocali podłączony do niej i zimprintowany przez Grunwalda Jared. Myrton podjął jednak inną decyzję, wysyłając Maszynę do zbrojeniówki. Z perspektywy tego, co nastąpiło, było to nawet rozsądne wyjście: skokowiec zestrzelił kilka cyberów i nie dopuszczał ich na tyle blisko, by mogły mu realnie zagrozić. Ale sama nawigacja... było ciężko, nawet przy zdolnościach Erin Hakl i wsparciu podłączonego imprintem Myrtona.

– Niszczyciel i fregata Stripsów wzięły na cel myśliwce Zjednoczenia – zraportowała Erin Hakl. – Spróbuj nas wyrwać.

– Nie mogę... jeszcze nie.

– Musisz, Wise.

– Spróbuję...

– Do ciężkiej Plagi, Pin! – krzyknęła Hakl, szarpiąc za uchwyt sterowniczy. – Po prostu zrób to... albo nie...! Nie ma próbowania!

„Wstążka” przebiła się przez zamieszanie pomiędzy cyberami, muchami, „Nihilem” i „Siunjatą”, ale Pinsleep wciąż nie wiedziała, gdzie ma ją posłać. Niedaleko deszczu turbinówek pędziła ku nim fala rozedrganych błyskawic, które przyciągały do siebie część asteroid, a część odpychały. Jednocześnie dotknęła ich fala grawitacyjna. To nie przeszkodziło Erin: przyspieszyła, wykorzystując ciągnącą ich moc, i wystrzeliła jak z procy, lecąc po orbicie niewidocznego centrum grawitacji.

– Tam – szepnęła, przesuwając koordynaty z pomocą dotykowego holo na część nawigacji Hakl.

– Tam jest gęsty pas asteroid! Patrz... one wybuchają i z powrotem się formują! To jakieś szaleństwo! I okręty... Na Tych, Którzy... to Zjednoczenie?!

– Tak.

– Wise, znajdź coś innego!

– To jedyna droga.

Erin zaklęła szpetnie, wrzucając trajektorie na ścieżkę nawigacyjną.




Myrton znajdował się w półśnie.

Był i jednocześnie nie było go przy konsoli nawigacyjnej. Słyszał i jednocześnie nie słyszał, o czym rozmawiają Hakl i Wise. Ta rzeczywistość była fragmentaryczna i ulotna. Ta druga, rzeczywistość próżni i Wypalenia, była dla niego znacznie realniejsza. Rozejrzał się. Pas asteroid wyglądał jak pędzący we wszystkie strony, rozsypany kosmiczny żwir. A zza niego sunął ku nim „Płomień”.

Gatlarski niszczyciel, zrozumiał Myrton. Coś z nim było nie tak. Czuł go. I nie chodziło tylko o zamontowane na „Wstążce” sensory. Ten statek też był zimprintowany.

Zaskoczenie oderwało go na moment od nawigacji, którą natychmiast w pełni przejęła Hakl. Skokowiec wyrwał się z toksycznych gazów i skręcił, cudem ratując się przed spaleniem w siarczanym oparze. Grunwald szarpnął się i z powrotem wszedł w system. To raczej coś jak imprint, uznał. Nigdy jeszcze nie czuł czegoś takiego. Kto tam jest, do jasnej Plagi? Wciąż podłączony imprintem, złapał za uchwyt sterowniczy i nakierował się na niszczyciel. „Wstążka” pognała w stronę „Płomienia”, podczas gdy wykastrowana SI zaczęła raportować wystrzelenie rakiet z „Niani” i „Terry” w kierunku „Nihila”.

– Masowniki! – krzyknęła Hakl. – Hub!

– Potwierdzam – doleciało z Serca. – Dwie rakiety.

– Mieli coś takiego na niszczycielu? – spytała Pin.

– Erin. Wise. Kapitanie – odpowiedział spokojnie Tansky. – To teraz bez znaczenia. Uciekajcie.




Monsieur dostał się na pokład dolny w momencie, kiedy „Nihil” zginął w cichym rozbłysku rdzenia. Pchnięty wybuchem masownika niszczyciel uderzył w pobliską asteroidę, co mechanik zauważył nie tylko na zamontowanym na pokładzie dolnym monitorze, ale i dzięki rozśpiewanym nagle alarmom: do „Wstążki” doleciały zaledwie nikłe strzępy energii pordzeniowej, ale były one na tyle wystarczające, by przeniknąć przez pole i wygiąć nieco powierzchnię kadłuba. Coś syknęło i od sprzęgów rdzeniowych zaśmierdziało spalenizną. Monsieur zaklął, widząc, że zamontowany przez Elohim artefakt Obcych jarzy się niepokojącą czerwienią, a potem przygasa i wyzwala kłęby czarnego dymu.

– Wiedziałem! – jęknął. – Wiedziałem od samego pieprzonego początku, że pierdykniesz!

Za co odpowiadało to gówno? Wyjął klucz czujnikowy i zaczął przesuwać nim po otwartej mechanice, ale nic nie mógł znaleźć. Dowiemy się, kiedy nie wyjdziemy z Głębi, uznał. Na pewno.

Szybko zaczął wymontowywać artefakt wyglądający jak martwy pająk z doczepionymi rogami. Poczuł ulgę dopiero wtedy, kiedy zauważył, że wysadziło łączeniową zworkę. A zatem z samym sprzętem wszystko było w porządku. Wymienił bezpiecznik i podpiął z powrotem to obce diabelstwo. Pająk znów zaświecił się na czerwono, a mechanik odetchnął z ulgą.

– Monsieur.

Słysząc, kto do niego mówi, mechanik się zachłysnął. Ale interkom nie kłamał.

– Monsieur, straciłem połowę mocy plazmy. Co się stało?

Nie mógł wykrztusić nawet słowa.

– Monsieur. Powiedz, czy mogę strzelać.

– Możesz – odpowiedział w końcu, sam dziwiąc się, że jego głos brzmi prawie normalnie. – Drobne uszkodzenie zworki łączeniowej. Już naprawione.

– Dziękuję – odpowiedział Jared, pozostawiając go w ciszy, która otoczyła nagle Monsieura lodowatym chłodem.

Mechanik chrząknął nerwowo. Dopiero po chwili zorientował się, że palce zbielały mu od ściskania klucza.




Jared miał pełne ręce roboty.

Z początku skupił się na cyberach, ale kiedy myśliwce Stripsów zaangażowały się w walkę z muchami, zajął się oczyszczaniem pola. Zrezygnował z turbinówek i zaczął strzelać z samej plazmy, rozłupując co bliższe i dające się zniszczyć asteroidy. Laser przestawił na opcję górniczą i przekazał go podprogramowi SI, nakazując mu wybieranie najbliższych możliwych celów. Szło na tyle dobrze, że można było zakładać, że skokowiec wyjdzie z konfliktu bez większego szwanku.

Jared myślał tak do momentu, w którym zauważył, że krążownik Zjednoczenia, tkwiący gdzieś w pobliżu boi lokacyjnych, zaczyna ostrzeliwać możliwe wyjścia z Wypalenia. Najwidoczniej Zjednoczenie spisało swoje jednostki na straty i zdecydowało, że nikt nie może wylecieć z Testera, dopóki „Wstążka” nie zostanie schwytana.

Ktokolwiek zaplanował taką strategię, myślał jak Maszyna.

Większe jednostki nie wydostaną się przy takim ostrzale bez ryzyka bezpośredniego trafienia, obliczył. Z takiego ognia wylecą tylko mniejsze, takie jak myśliwce i skokowiec.

Wypuszczają nas.

– Erin – odezwał się do SN – krążownik na zewnątrz Wypalenia strzela i do wrogów, i do swoich. Nie daje im wylecieć. To szansa dla „Wstążki”. Oczyszczam ci przedpole.

– Przyjęłam – odpowiedziała pierwsza pilot. Jared zrezygnował z monitorowania odległych celów wokół skokowca i zajął się wyrąbywaniem drogi w zbliżającym się pasie asteroid.

Wlecieli w niego nagle, lawirując pomiędzy rozszalałymi głazami wielkości budynków. Przemykając obok rojów meteorów, nie zauważyli nawet wybuchu, który zaczął pożerać wszystko za nimi.

– Mamy niespodziewaną falę eksplozji! – krzyknął Tansky. – Uważajcie, zbliża się!

– Szybciej, błagam... – wyszeptała Erin Hakl. – Szybciej... Myrton, pomóż mi...

Fala pędziła za nimi niczym ściana rosnącego ognia. Uciekały przed nią walczące wcześniej okręty i sam skokowiec. Zdawało się, że gardziel płomieni i światła pożre ich i zmiażdży, ale nagle Grunwald otworzył oczy, prostując się przy konsoli, zupełnie przytomnie złapał za uchwyty sterujące i uruchomił resztkę dopalacza.

„Wstążka” buchnęła mocą rdzenia, zostawiła za sobą srebrzystą smugę dysz i wyrwała się z Testera, ale nikt nic nie powiedział, nie krzyknął z ulgą, nie zaklął. Panowała martwa, zimna cisza.

Byli wolni. Wylecieli z Wypalenia. I pędzili wprost na krążownik Zjednoczenia.





Wyrwanie się z okowów ciała: oto cel, który nie ma sobie równych. Stripsowie dążą do zagnieżdżenia swej cielesnej formy w metalu bądź zmiany jej w język maszynowy. Elohim opętani są wizją uwolnienia się nie z ciała, lecz z człowieczeństwa. Czyż na tym tle wybór Zbioru nie jest wyborem najszlachetniejszym?


Biblioteki Zbioru, autor nieznany





Nie mogła uwierzyć, że wciąż żyje.

Wskrzeszenie wyrwało ją z nicości. Otworzyła oczy, zachłystując się chłodnym powietrzem statku. Zakaszlała i spróbowała usiąść. Z portów dostępowych wyskakiwały końcówki jej iniektorów.

– Dziecko moje kochane – mamrotała Ciotka. – Skarbeńku, żyjesz, cukiereczku? Żyjesz?

– Nie denerwuj mnie – wychrypiała Kirke Bloom. – Gdzie jesteśmy?

– Zaraz sprawdzę, zaraz! Od tego wszystkiego głowa mnie rozbolała...

– Nie masz czegoś takiego jak głowa – przypomniała jej Kirke, na co Ciotka umilkła, najwyraźniej obrażona. Bloom zeszła z kapitańskiego fotela stazowego i rozejrzała się półprzytomnie po „Ciemnym Krysztale”.

Pierwszym, co zobaczyła, były dwa ciała wciąż leżące na posadzce statku. Ciało Gama w SN i trup Elohim w korytarzu. Na widok Strażnika nagle przypomniało się jej wszystko: jego śmierć i to, jak cudem uniknęła własnej.

– Och, Gam... – wyszeptała. – Niech cię Obcy... Musiałeś ją wpuszczać na ten plagowy statek? – Zaskoczona swoimi odczuciami przetarła nagle zwilgotniałe oczy i siąpnęła nosem. – Musiałeś...?

Będzie trzeba coś zrobić z ciałami, zrozumiała nagle. Filtry „Ciemnego Kryształu” pracowały pełną mocą, ale w powietrzu unosił się już lekki słodkawy zapach. Ile mogła być w Głębi? Z tego, co się orientowała, podczas skoku czas płynął, choć inaczej niż w przypadku normalnego lotu. Najwidoczniej upłynęło go tyle, by ciała zaczęły gnić. Rozlana na posadzce krew Gama wyglądała na mocno skrzepniętą... ale Kirke nie znała się na tym na tyle, by stwierdzić, ile dokładnie minęło od jego śmierci.

– Ciotka – powiedziała – znajdź mi jakieś... nosze czy koce. Muszę przenieść ciała do luku towarowego. Stamtąd wyrzucimy je w przestrzeń.

– Jest automatyczne ambulatorium, kochanie – powiedziała Ciotka. Głos miała zimniejszy: wciąż się dąsała. – Będą tam nosze i koce.

– A jak ich przeniosę niżej, na pokład dolny?

– Jest niewielka śluza dostępowa na lewej burcie – poinformowała ją zwichrowana SI. – Możesz je tam zostawić. Zajmę się resztą, dzióbku.

– Wiesz już, gdzie jesteśmy?

Tym razem z interkomu doleciało pełne zdenerwowania fuknięcie.

– Nie wiem, czy mi się to wszystko pomieści w głowie, kochanie. Może nie będę mogła, bo tyle tu planów i map... Może gdybym miała prawdziwą głowę, tobym...

– Dobra, daj już spokój – skrzywiła się Bloom. Nie do wiary, przepraszała SI! – Masz głowę, nogi, a nawet seksowny tyłeczek, jeśli tylko chcesz. – Skierowała się w stronę ambulatorium. – Zaraz przeniosę ciała... a ty spróbuj poszukać boi lokacyjnych.

– Ciemno tu. I widać gwiazdeczki.

– Na Tych, Którzy Odeszli, Ciotka! Może nas ścigać cała flotylla plagowych Elohim! Chcesz, żeby zapakowali cię do systemu automatycznego otwieracza do konserw?!

– Szukam już! Po prostu nie rozumiem, nie rozumiem... Co ona sobie... kochanie moje, wyprawia... – głos Ciotki zniknął w pełnym niesmaku mamrotaniu. Bloom westchnęła i otworzyła drzwi ambulatorium.

Następne pół błękitnej godziny było jednym z najbardziej przykrych w jej życiu. Ciało Elohim po prostu przepchnęła do wskazanej przez Ciotkę śluzy, nie przejmując się nawet owijaniem go w cokolwiek, ale Gam... Nie potrafiła niczego zrobić porządnie i w pewnym momencie popłakała się, próbując owinąć Strażnika dwoma znalezionymi w ambulatorium kocami. Tkaniny były białe i szybko ubrudziły się krwią. Co gorsza, po przetransportowaniu obu ciał czekało ją jeszcze sprzątanie... Na szczęście szybko znalazła sprzęt i żrące środki dezynfekcyjne.

Zapach ustąpił, tak samo jak zaschnięty na posadzce brud. Zamiast jednak wrzucić brudne szmaty do mikropralki w kajucie Gama, także je zostawiła w śluzie. Miała nadzieję, że Strażnik nie ma pretensji o to, że wyrzuci go w kosmos razem ze śmieciami. I tak była zmuszona oddać go próżni razem z ciałem Elohim. Po wszystkim patrzyła, jak Gam, Elohim i niekształtne fragmenty koców zostają pochłonięte przez czerń, przetkaną zimnymi kropkami gwiazd.

– Do widzenia – wyszeptała do siebie, zamykając z powrotem śluzę. Dopiero wtedy usiadła na posadzce i dotąd patrzyła tępo przed siebie, aż czujna Ciotka wyprowadziła ze stanu stazy Głoda, który podbiegł do Kirke i zamiauczał donośnie, domagając się przytulenia. Dziewczyna wtuliła twarz w sierść mruczącego kota.

– Teraz zostaliśmy sami – powiedziała. – Chodź, Jeźdźcu Apokalipsy. Dowiemy się, gdzie jesteśmy.

– Zniosło nas, dzióbulku – poinformowała ją Ciotka jakąś godzinę później, gdy Bloom zajadała się potrawami proteinowymi w mesie. Nakarmiony swoimi ukochanymi przysmakami – pasztecikami z rzekomo prawdziwą terrańską wołowiną – Głód siedział na blacie stołu, co jakiś czas zerkając ze smutkiem na puste miejsce, na którym zwykł siadać Strażnik. – Niedaleko, kilka milionów kilometrów od głównej trasy przelotowej. Jest duży ruch, ale nie tutaj, skarbeńku, nie tutaj.

– Jak szybko tam dolecimy? Chcę wylecieć z tej pustki.

– Na pełnym ciągu? Za kilka godzin, kochanie. Za kilka błękitnych godzinek. Ja tu się wciąż uczę – trajkotała Ciotka. – Trudne to, oj, trudne!

– Przestań narzekać, bo ci pomieszam w rejestrze – prychnęła Kirke, ale SI znała ją na tyle dobrze, by wiedzieć, że jej groźby są bez pokrycia. – Ustaw lot. Chyba pójdę się przespać.

– Jasne. Śpij, kochaneczko, śpij. Ja tu popilnuję.

– Wstawię ci głos najemnika po pięćdziesiątce – ostrzegła Bloom, wstając od stołu i zabierając ze sobą Głoda. – Też będziesz pitoliła trzy po trzy, ale głosem przepitego gościa po dwudziestu zawałach.

„Ciemny Kryształ” płynął przez przestwór tak, jak obiecała Ciotka: na pełnym ciągu, wychwytując sensorami odległy ruch wielu jednostek. Wszystko wskazywało na to, że zbliżają się do bardziej cywilizowanych sektorów bądź trasy przelotowej, choć statek nie wykrył żadnych systemów słonecznych. Kirke miała nadzieję, że w pobliżu znajduje się jedna ze stacji łącznikowych, należących do Straży bądź Zjednoczenia.

Ciotka pobieżnie sprawdziła stan jednostek kredytowych głównego komputera. Wyglądało na to, że na razie nie muszą przejmować się jedami: Straż Graniczna posiadała coś w rodzaju abonamentu do ładownic rdzenia. Wszystko dzięki udostępnianiu własnych strażnic łącznikowych zagubionym w przestrzeni statkom Zjednoczenia. Ciotka próbowała poinformować ją o tym, jak i o dziesiątkach innych mało istotnych kwestii, ale Bloom już jej nie słyszała. Spała.

Śniła się jej pierwsza wizyta w Centrum Zbioru na obrzeżach Prim. Tym razem było inaczej: zaparkowała swój skuter antygrawitacyjny i ruszyła w kierunku zimnego, szarego budynku, czując, że coś się nie zgadza. Okolica była pusta, tak jak w rzeczywistości, przygnębiająca i szara, ale inna. Logika snu kazała jej wszakże kontynuować spacer, i tak znalazła się w końcu w lśniącym bielą korytarzu, obserwowana przez holokamery.

Ponownie zabłysła zielona linia, wskazująca jej kierunek, i ponownie Kirke weszła do jednego z pomieszczeń, zajętego przez adeptkę sekty odzianą w biały, nieco przybrudzony habit. Jej równie białe włosy okalały starą, kościstą twarz, wpatrującą się w Bloom zimnymi, wyczekującymi oczami.

– To na twój temat. – Adeptka poklepała jedną z napakowanych dokumentami teczek. Sen odtwarzał wcześniejsze wydarzenia z podziwu godną dokładnością. – Zawsze sprawdzamy potencjalnych kandydatów. Usiądź. – Wskazała jej krzesło. Kirke wzruszyła ramionami.

– Chciałam tylko zrobić badania.

– Oczywiście – zgodziła się kobieta i schyliła po końcówkę maszyny testującej. Ale kobieta nie podniosła się już i nie wyciągnęła końcówki. Sen zadrgał i zafalował.

– Nie rób tego.

– Słucham? – zdziwiła się Kirke. Zaczęła odczuwać znajomy dreszcz, ostrzegający ją przed niebezpieczeństwem.

– Nie rób tego – usłyszała ponownie.

– Czego mam nie zrobić? – spytała, a kobieta podniosła się nagle. Jej twarz, skryta za białymi włosami, była niewidoczna, ale palec wskazywał gdzieś przed siebie i Bloom odwróciła się, usiłując dojrzeć, co kobieta pragnie jej pokazać.

Zobaczyła pustkę. Przestrzeń Wypalonej Galaktyki wypełnioną umierającymi gwiazdami. Każda z nich gasła: to były systemowe słońca i każde bladło, jedno po drugim. Resztka ocalałych światów zapadała w Czerń.

– Nie rób tego – powtórzyła kobieta. – Nie rób tego, Kirke. Nie uwalniaj go.

– Kogo? – spytała, ale sen zaczął się rwać w odległym huku i jazgoczącym pisku. – Kogo?!

– Mamy zbliżenie – poinformowała kobieta głosem Ciotki. – Mamy zbliżenie, kochaniutka. Obudź się, obudź!

– Co? – wymamrotała Bloom. Uniosła się na pryczy, przetarła oczy. – Co tam?

– Mamy zbliżenie, zbliżenie mamy, cukiereczku! Wstawaj, wstawaj!

– Jakie znowu zbliżenie?

– Coś na nas leci!

– Plaga. – Kirke zeskoczyła z pryczy. Leżący tuż obok Głód spojrzał na nią z wyraźnym wyrzutem. Genohakerka dobiegła do niewielkiej umywalki i wsadziła swoją krótko ostrzyżoną głowę pod natrysk ciśnieniowy. Prychnęła, kiedy dotknęła jej zimna para krystalizująca się w krople. – Ile spałam? – spytała, łapiąc za ręcznik.

– Pięć godzinek dwadzieścia osiem minut trzydzieści sześć sekund, kochaniutka.

– Za mało – ziewnęła Bloom, wyszła z kajuty i szybkim krokiem skierowała się do SN. – Miałam koszmary. No i co tam?

– O, tu leci – poinformowała Ciotka, rzucając holo na neoszybę statku. – Ten punkcik mały, o tu!

– Co to jest? Statek? Sonda? Skoczek głębinowy?

– Nie wiem, dziecko, nie wiem... za malutkie to na statek.

– Czyli sonda?

– Za duże.

– Na Tych, Którzy...

– To kapsuła! – pisnęła podekscytowana Ciotka. – Kapsułka ratunkowa, o! O, widzisz, cukiereczku, jak już umiem?!

– Kapsuła... – Kirke zmarszczyła brwi. – Napęd głębinowy ma?

– Nie ma chyba.

– A gdzie leci? Tam gdzie my? Ktoś ją znajdzie?

– No nie, właśnie – stwierdziła Ciotka. – My lecimy do tego szlaku, gdzie są statki i wszystko... A ona leci sobie hen, hen. Daleko.

– Mów po ludzku!

– No gdzieś tam... koordynata 334452AB w nieuczęszczanym fragmencie NGC 1624.

– Nic nie rozumiem. Jesteśmy w tym NGC?

– No tak.

– Czyli gdzie leci ta kapsuła?

– Poza sektory. Będzie sobie lecieć, lecieć i lecieć. I lecieć. To stazowa kapsuła. Stazę ma.

– Plaga by to wzięła – jęknęła Kirke Bloom. – Daj koordynatę zbliżeniową!

– Ratujemy?

– A mamy inne wyjście? – spytała z goryczą, doskonale wiedząc, że wyjście istnieje. Ale miała już dość śmierci i nie chciała przyczyniać się do kolejnej, choćby odległej i odbywającej się poza nią, w nieskończonej pustce kosmosu.

„Ciemny Kryształ”, sterowany przez Ciotkę, rozpoczął cykl manewrów zbliżających, a Kirke usiadła w kapitańskim fotelu stazowym. Jak każdy statek czarna jednostka Straży miała wbudowany ściągacz i proces ściągania kapsuły mógł dokonać się w trybie automatycznym, ale Bloom chciała wszystko widzieć.

– Dasz to w luk towarowy. Nie będziemy tego otwierać – rozkazała, ale Ciotka miała w tej sprawie inne zdanie.

– Ale kochanie... kapsuły ratunkowe same się otwierają, jeśli sensory wykryją, że mogą to zrobić, i wyprowadzają ze stazy pasażera... – zaszczebiotała. – Odpowiednie warunki atmosferyczne i...

– Dobrze już, dobrze – mruknęła Kirke. – Idę do zbrojeniówki. Strażnik... Gam musiał mieć jakąś broń na wypadek nieprzewidzianych spotkań.

Jak się spodziewała, zbrojeniówka różniła się nieco od typowych produktów ZFK. Ciasna i mało funkcjonalna, była w zasadzie pozostałością po starszym rozwiązaniu. Silnie zautomatyzowane czarne statki nie posiadały uzbrojenia, nie licząc możliwości zmodyfikowania obronnego EPI z emitera w elektromagnetyczną wiązkę o nieznanym Bloom działaniu i właściwościach. Na nielegalną z punktu widzenia Zjednoczenia broń była wszakże nałożona blokada nanitowa. Statki Straży nie miały być uzbrojone, chyba że dojdzie do mitycznego Powrotu Tych, Którzy Odeszli.

Który, jak się podobno okazało, niebawem nastąpi.

– Mam kontakt za dwadzieścia sekund – poinformowała Ciotka.

– Ściągaj – mruknęła Bloom, rozglądając się po szafkach zbrojeniówki. – Ale trzymaj na wiązce, dopóki ci nie powiem, że możesz zasysać kapsułę do luku, rozumiesz?

– Jasne, cukiereczku.

W szafkach znalazła niewiele. Żadnych granatów – co było nawet zrozumiałe. Strażnicy rzadko wychodzili na zewnątrz czy na powierzchnie planet, by ich użyć. Brakowało także cięższej broni typu karabin plazmowy. Zamiast tego jeden, chyba zużyty, paralizotor piezoelektryczny. Kable łączeniowe, wymienne sprzęgi i karty wypchane płytkami pamięciowymi. Kombinezon próżniowy z opcją dostosowania. Pęknięty hełm niepasujący do kombinezonu. I stary pistolet, wyglądający jak coś wyprodukowanego w czasach Imperium.

Nie laser, stwierdziła Kirke. Ani plazma. Co to zatem jest? Chyba broń energetyczna, ale nie miała pojęcia, jakiego rodzaju. Wyglądała dziwacznie. Większość powierzchni pokrywały ozdobne grawery, rurki i kable.

– Ciotka, co to? – spytała, unosząc broń w górę tak, by mogła ją dostrzec zamontowana w zbrojeniówce kamera. – Ma świecący pasek, o tu. Jest naładowana?

– Chwileczkę, kochanie... mam kapsułę przy śluzie. I już! Czekam na polecenie wprowadzenia kapsuły do luku magazynowego.

– To poczekaj. Słyszałaś, o co pytałam?

– Tak... momencik, momencik... To jest... pneumator. Bardzo stary! O, takie są w muzeum! Takie fajne, mechaniczne są te pneumatory. Tam jest taka jakby para skondensowana, taka z powietrzem, i pociski oparte na tej parze.

– Nic nie rozumiem. Jak to działa?

– Strzela taką bardzo gorącą parą. Bardzo niebezpieczny, kochanie. Pneumatorów zakazało Zjednoczenie dawno, dawno temu. A ten tu jest i działa! Bardzo ładny! O, tu ma nazwę... tymi hieroglifkami... chwileczkę... Pazur. Ładnie!

– Wszystko jedno. Będę mogła tym strzelić?

– Tak! W połowie naładowany, ale będzie można go potem doładować. Jakoś dziwnie się to robi. Pobiera wilgoć z powietrza.

– Nie ględź już. Idę do luku magazynowego – oznajmiła Bloom. – Wciągaj tę kapsułę.

– Już, kochanie!

– Pazur – mruknęła Kirke, wychodząc ze zbrojeniówki. – Całkiem nieźle, Gam. Ciekawe, co tu jeszcze znajdę, jak trochę poszukam... – Skierowała się w stronę drabinki na pokład dolny. Była zadowolona. Broń świetnie leżała w ręce i dzięki niej czuła się znacznie pewniej. Przyśpieszyła.

Lampka nad drzwiami luku świeciła się na czerwono: najwidoczniej Ciotka wprowadzała już kapsułę do śluzy. Potrzeba było jeszcze kilku minut, by lampka zapłonęła zielenią i drzwi stanęły otworem.

Kirke weszła do środka, kiedy kapsuła ratunkowa była już otwarta. Ktoś obok niej leżał, krztusząc się powietrzem. Genohakerka wycelowała pneumator, modląc się o czysty strzał. Światło w magazynie obmywało wszystko zimnym snopem.

Leżąca na ziemi sylwetka była niewyraźna.

Coś z nią nie tak, stwierdziła Bloom. Wyglądała niczym częściowo niematerialne Widmo, jak drgające pobłyskiem holo. Bez wątpienia był to człowiek... ale w pewnej części nie był już człowiekiem, lecz czymś w rodzaju ducha.

– Nie ruszaj się – rozkazała Kirke. Podeszła do rozbitka, który usiłował właśnie podnieść się na nogi. – Możesz wstać, ale powoli...

Rozpoznała go w momencie, gdy stanął: nie potrzebował już wózka, częściowo niematerialny niczym duch, roziskrzony błękitem delikatnych wyładowań gdzieś przy konturach skóry.

– Bloom... – kaszlnął. – To ty? To naprawdę ty?

– Niemożliwe – wyszeptała Kirke, opuszczając powoli Pazur. Przestała celować w coś, co niegdyś było Natriumem Ybessenem Gatlarkiem.




Ama Tert nie mogła uwierzyć w strategię Piecky’ego Tipa.

„Grzmot” zasypał wyjście z Wypalenia ogniem, nie zwracając specjalnej uwagi, w który z okrętów może trafić. Wyglądało na to, że Piecky zamierza przytrzymać w Testerze ciężkie jednostki Stripsów na tyle, by samemu przejąć uciekającego skokowca. Nie interesowały go koszty. Oczami duszy musiał już widzieć kolejną ozdabiającą jego mundur odznakę.

– Fala poeksplozyjna – poinformowała astrolokatorka Till. – Dociera do nas tylko echo wybuchu tunelowego.

– Co z resztą eskadry?

– „Niania” wyparowała. „Płomień” ciągle się trzyma, nie wiem, jakim cudem – wyjaśnił Dominik Kreptow. – Moment... Niszczyciel „Nihil” zniszczony, tak samo jak krążownik „Barzakh”. Myśliwce ocalały częściowo... widzę trzy muchy i dwa cybery. Reszta zginęła w wybuchu. Strzela w nas krążownik „Jehannam” i ta fregata... eee... „Siunjata”.

– Co z kapsułami ratunkowymi „Niani”?

– Część z nich wydostała się z Testera. Ale część trafiła w asteroidy. Chwileczkę... – Kreptow nachylił się nad wyświetlonymi danymi. – Od „Niani” odłączył się też jakiś moduł. Kieruje się w stronę boi lokacyjnych. Chyba zamierza minąć krążownik i skoczyć. Dziwne... myślałem, że poleci na „Grzmot”...

– A skokowiec Grunwalda? – przerwała mu Tert.

– Wyleciał z Wypalenia. Drogę zagradza mu „Grzmot”. Już po nich – dodał Kreptow nie bez cienia satysfakcji. – Nie mają czystego podejścia do boi lokacyjnych. Zostaną zgarnięci.

– „Jehannam” skupia na nas ostrzał – wtrącił przerażonym głosem drugi pilot Javrez Hutana. – Mamy przypaloną lewą burtę!

– Kierujcie się w stronę wyjścia – rozkazała Ama.

– Tam wali w nas „Grzmot”!

– Lepiej on niż Stripsowie. Wywołajcie mi „Płomień”. Musimy sobie pomóc – zdecydowała. – Czas kończyć ten cyrk.

– Rozkazy...

– Straciły swoją ważność, kiedy zaczął strzelać w nas „Grzmot”. Nadal je zresztą wypełniamy. Próbujemy przechwycić skokowiec. Vic, prosiłam o połączenie z „Płomieniem”! – krzyknęła w kierunku Serca. – Pośpiesz się, do przeklętej Plagi!




Kayt Telses zrozumiał, że nie uda mu się ocalić „Płomienia”, w momencie gdy fala eksplozji wywołana przez działo tunelowe „Niani” dosięgła pól magnetycznych jego okrętu.

Już wcześniej był przekonany, że zginą. Była to jednak chwalebna śmierć: śmierć w przestrzeni, daleko od reperującej w nieskończoność jego statek stoczni. Śmierć, której mógł życzyć każdemu szanującemu się staremu kapitanowi i jego równie starej załodze. Odejście w chwale. Dlatego nie siedział w fotelu, a stał, patrząc dumnie przez swoje gogle na obraz sytuacyjny, zaś jego długa, siwa broda otaczała go niczym biały płaszcz.

„Płomień” znajdował się niedaleko „Niani” – choć wysforował się naprzód, ryzykując wszystko i wszystko mogąc też zyskać. Gdyby w bitewnym zamieszaniu udało się im przechwycić skokowiec Grunwalda, to być może udałoby się z nim i uciec. Byli przygotowani na wykonanie myku, ultrakrótkiego skoku głębinowego, niebezpiecznego, ale umożliwiającego im ucieczkę w głąb sektora. Gdyby to się udało, potrzebowaliby tylko ukryć się na tyle, by ponownie naładować rdzeń. Było to możliwe – o ile przeżyliby w głębi Wypalenia. Być może inny kapitan nie zgodziłby się na takie rozwiązanie, ale Kayt znał siebie i swoich ludzi. Część skorzystałaby z kapsuł ratunkowych i oddała się w ręce Zjednoczenia... ale byłaby to niewielka część. Reszta pragnęła wziąć udział w swojej ostatniej przygodzie. Telses ich rozumiał. Nie przyznałby się do tego przed Natriumem, ale decyzja, by mu pomóc, nie wzięła się tylko z lojalności i sympatii do chorego na psychofizję kaleki. Wszystko było lepsze niż powolne gnicie w doku Purpury.

Wszystko też się zmieniło, kiedy Kayt zaczął rozumieć, czego dokonuje Nat.

Z pozoru wszystko wyglądało normalnie. Podłączyli Natriuma do nawigacji, korzystając z portów dostępowych jego personala. Sam system jednak nie interesował chłopaka. Skupił się tylko na wrzucaniu do niego kolejnych danych, zupełnie tak, jakby świetnie wiedział, którędy mają podążać, nie narażając się na kolizję. Lecące obok „Niania” i „Terra” co chwilę ostrzeliwały asteroidy, a ich pola magnetyczne przypalały się od wyładowań i gazów Wypalenia. „Płomień” sunął gładko, pozwalając sobie na skromny ostrzał, jakby był chroniony przez przewidującą tory kolizyjne sferę.

Telses co jakiś czas zerkał z niedowierzaniem na Nata – wydawało mu się, że syn księcia drzemie... nie licząc faktu, że robił się coraz bledszy.

A potem „Niania” strzeliła z działa tunelowego.

Potworna moc eksplozji obróciła krążownik Stripsów w nicość i owa nicość gnała przed siebie, pędząca ściana światła i ognia, pożerając wszelką materię. Okręty zaczęły zawracać – pierwszy uciekł „Jehannam”, którego kapitan miał więcej szczęścia niż rozumu, kryjąc się za jakimś olbrzymim wyładowaniem Testera. „Niania” zginęła w cichym rozbłysku, a nicość zbliżyła się i dotknęła gatlarskiego niszczyciela. Powinni zginąć i Kayt był na to przygotowany. Spojrzał na żonę siedzącą przy stanowisku pierwszego pilota. Sori uśmiechnęła się do niego. Koniec w uśmiechu, zdążył jeszcze pomyśleć, widząc, jak dotyka ich niszczycielskie światło.

Nic się jednak nie stało. Wiedzieli, że pole magnetyczne potrafi częściowo rozproszyć moc tunelowania – ale nie było możliwe, by udało się tego dokonać przy takim wybuchu. „Płomień” napęczniał jednak polem, które gasnąca już moc eksplozji ledwo co musnęła. Zaledwie kilka sekund później usłyszeli zdumione krzyki Tipsy’ego Palma, który dorwał się do interkomu z poziomu maszynowni.

– Mamy pełny rdzeń! – piszczał podekscytowany mechanik. – Pełne pole magnetyczne! Nadwyżka energetyczna na całym pokładzie dolnym!

– Co ty wygadujesz, Tipsy?! – zdenerwował się Kayt. – Upiłeś się? W trakcie walki?!

– Mówi prawdę, kapitanie – poinformował zduszonym z emocji głosem astrolokator Primo. – Mamy rozjarzoną całą konsolę nawigacyjną. Komputerowcy raportują pełną funkcjonalność systemów.

– Niemożliwe – wymamrotał Telses. Zerknął na Nata, który wciąż wydawał się spać. – Co tu się, do Plagi, wypra...

– Kapitanie, skokowiec wylatuje z Wypalenia – przerwał mu Primo. – Leci w stronę „Grzmotu”.

– Za nim! – syknął Telses, odwróciwszy się w stronę neoszyby.

– Obszar jest ostrzeliwany przez krążownik – usłyszeli głos Kanto, zbrojeniowca. – Są marne szanse, żeby...

– Nigdy nie mów mi o szansach!

„Płomień” przyspieszył, rozgrzany świeżo nabytą energią. Aby wydostać się na zewnątrz, musiał przebyć pas asteroid pokryty zygzakami błyskawic, ale świeżo naładowane działa wyrąbywały sobie drogę na zewnątrz.

– Wywołuje nas „Terra” – odezwała się Sori. – Proszą o kontakt i wsparcie.

– Daj ich na łącze – zdecydował Kayt. Sori kiwnęła głową i nad konsolą nawigacyjną zobaczyli nagle rozedrgane holo kapitan fregaty Zjednoczenia.

– Kapitanie Telses – powiedziała Ama Tert – próbujemy wydostać się z Wypalenia. Ale „Jehannam” i „Siunjata” lecą tuż za nami.

– Z tego, co widzę, strzela w nas „Grzmot” – kąśliwie zauważył Kayt. – Niespodziewana zmiana planów?

– Nie mogę brać odpowiedzialności za decyzje swojego dowódcy – odpowiedziała Tert. – Proszę jednak o... wybaczenie i pomoc. Rozpaczliwie potrzebujemy asysty.

– Asysty – mruknął Telses. Popatrzył przez moment na widoczną w holo twarz. Kapitan „Terry” spoglądała na niego w milczeniu, ale jej wargi się poruszyły i przez ułamek sekundy wydawało mu się, że Tert szepcze: „Moi ludzie”. – Będziecie ją mieli – zgodził się, odwracając wzrok. – Przekierować część ognia na ostrzał okrętów sekty – rozkazał personelowi SN i zbrojeniówce.

– Może nam nie wystarczyć energii na przebicie się, kapitanie – zaprotestował Kanto.

– Musi – uciął Kayt. – „Terra” wyleci stąd tylko wtedy, jeśli będzie się trzymać bezpośrednio za nami.

– „Jehannam” wystrzelił rakiety – poinformowała Sori. – Dotrą do nas za piętnaście sekund. Wypuszczam wabiki i szperacze.

– Na obecnym ciągu mamy pół minuty do granicy Wypalenia – dodał Primo. Telses kiwnął głową i ponownie spojrzał przez neoszybę, wprost w rozrzuconą przed nimi, gigantyczną plątaninę kosmicznych odłamków.




Skokowiec Grunwalda nie miał prawa uciec z Testera.

„Wstążka” leciała wprost w objęcia „Grzmotu”, który widząc zbliżający się statek, przerwał na moment ostrzał granicy Wypalenia. Energia rdzenia została przekierowana do ściągacza, który wypuszczał już wiązkę magnetyczną. Potem krążownik podjął ostrzał, koncentrując ogień wokół skokowca i tuż przy bojach lokacyjnych. „Wstążka” znalazła się w tunelu o ścianach z wybuchów turbinówek i plazmy, jak na sznurku lecąc prosto w chciwą mackę ściągacza. Teraz nie miało już znaczenia, że okręty Stripsów wydostaną się z Wypalenia – Piecky Tip ufał, że udało mu się na tyle związać ich siły walką z „Terrą” i „Płomieniem”, że jego krążownik zdąży wykonać skok do NGC 1624.

Możliwości były dwie: albo skoczy tam z Grunwaldem, albo bez niego. Skoczy tam wszakże na pewno: krążownik już ustawił licznik. Tipowi pozostawało tylko mieć nadzieję, że uda mu się przejąć skokowiec. Choć nawet jeśli „Wstążka” ucieknie, to wykonując skok w tym samym czasie co ona, powinni dotrzeć na miejsce docelowe jedynie z opóźnieniem wynikającym z różnic gabarytów pomiędzy oboma statkami. Mniejsze jednostki znacznie szybciej przebywały Głębię, co tłumaczyło zresztą przydatność sond czy skoczków głębinowych.

Tak czy owak, „Wstążka” będzie jego. Prędzej czy później.

Problem polegał tylko na tym, że skokowiec miał w tej kwestii odmienne zdanie. Leciał z wyjątkową precyzją, wynajdując choćby najmniejsze przerwy w ostrzale, i Piecky poczuł coś w rodzaju zimnego podziwu. Wiedział, że skokowiec przejęła Maszyna, ale nie spodziewał się po niej aż takiej finezji. Ciekawe, czy uda się wydobyć owe zdolności z martwego, mechanicznego mózgu? Jeśli tak, to zgłosi się jako pierwszy w kolejce do uaktualnienia oprogramowania nawigacyjnego „Grzmotu”. Komu jak komu, ale jemu będzie się ono w pełni należało, bez względu na opory i narzekania Klanu Naukowego.

– Jesteś mój – szepnął do siebie, patrząc przez neoszybę krążownika, wyprostowany, z rękami złożonymi z tyłu. Holokamery krążyły wokół niego niczym radosne muchy. – Tylko mój.

– Kapitanie, licznik ustawiony na dziesięć błękitnych minut – zagadnął go ktoś z personelu. – Czy życzy pan sobie wpiąć się w stazę?

– Nie – odpowiedział. – Chcę zobaczyć, jak go przejmujemy. To moment triumfu. Przygotujcie mi tylko stanowisko.

– Tak jest.

– Flota Zero i nasze siły wydostały się z Wypalenia – oznajmił Geb Dutowski, pierwszy pilot „Grzmotu”. Jego dwaj bracia, Robert i Hamt, na stanowiskach drugiego i trzeciego pilota pokiwali głowami. Piecky wyjątkowo ich lubił: byli tak do siebie podobni, że wyglądali niczym hodowane ponoć przez Stare Imperium klony. – „Jehannam” uruchomił pełny ciąg, razem z fregatą Stripsów. Nie atakują „Płomienia” i „Terry”. Lecą prosto na nas.

– Przyspieszyć licznik do pięciu minut – rozkazał Tip, siadając na fotel kapitański i pozwalając, by w jego porty dostępowe wpięły się iniektory stazowe. – Wpiąć się w stazę. Personel SN ma w nią wejść maksimum trzydzieści sekund przed skokiem głębinowym.

– Rozkaz.

Świetnie, pomyślał z zadowoleniem Piecky. Jeśli uda się przejąć skokowiec, raczej nie zdążymy wprowadzić w stazę jego ocalałej załogi: jeden problem z głowy. Same plusy.

– Cztery minuty i czterdzieści pięć sekund do skoku głębinowego – rozległo się we wszystkich pomieszczeniach „Grzmotu”.




Kayt Telses podjął decyzję o ustawieniu licznika, kiedy zobaczył, co dzieje się z Natriumem.

Tuż przed wylotem z Wypalenia „Płomień” ledwo uniknął śmierci, gdy skierowały się ku niemu rakiety Stripsów. Nie były to co prawda rakiety typu M, lecz i tak, nie licząc zwykłych pocisków wstrząsowych z napędem fuzyjnym, w gatlarski niszczyciel trafiła przynajmniej jedna rakieta grawitacyjna. Uformowała się niewielka osobliwość, która zassała wokół siebie próżnię i pole magnetyczne okrętu.

Kadłub zaczął trzeszczeć, pole zanikać i wszystko wskazywało na to, że „Płomień” czeka zagłada. Ale podtrzymująca go przy życiu moc nie powiedziała jeszcze ostatniego słowa. Okręt wyrwał się zniszczeniu, jakby został od niego odepchnięty, a wskaźniki pola i uszkodzeń zaświeciły się ponownie na zielono.

Byli uratowani, a droga z Wypalenia stanęła przed nimi otworem.

Kayt Telses przez jakiś czas nie patrzył nawet w stronę przykutego do wózka syna księcia. Być może nie zrobił tego z powodu nieuświadomionego, tkwiącego gdzieś w nim lęku. Wolał skupić się na wyzwolonym z Testera „Płomieniu”, którym nagle przestały interesować się siły Stripsów. Walka zmieniła się w pościg: Wypalenie się skończyło, boje lokacyjne były tuż obok i wszystko zależało teraz od tego, kto przejmie „Wstążkę”.

Wszystko zmieniło się, gdy zobaczył, jak Nat zsuwa się z wózka. Telses odwrócił się i podbiegł na tyle szybko, by podtrzymać go tuż przed upadkiem. W tym samym momencie cofnął się z przestrachem. Coś było nie tak.

– Odłączcie go natychmiast – rozkazał drżącym głosem. – Sori...

– Tak, kapitanie?

– Przekaż sterowanie Germanowi. – Ludwik German był drugim pilotem „Płomienia”. – I chodź tu na moment... Pośpiesz się – dodał, widząc, że dookoła narasta pełen ciekawości i niepokoju szmer. – Bierzcie się do roboty! – syknął do załogi. – Nie ma tu nic do oglądania!

Sori oderwała się od konsoli nawigacyjnej. Natrium był już odłączony i niszczyciel pędził przed siebie bez jego wsparcia.

– Widzisz to? – spytał cicho Telses. Pierwsza pilot pokręciła głową. – Przyjrzyj się...

– Co mam zobaczyć, kapitanie?

– Do Plagi, Sori...! Naprawdę tego nie widzisz?

– Ja... – zaczęła, ale urwała. Dostrzegła wreszcie to, co usiłował pokazać mąż, i na moment jej szare oczy zrobiły się znacznie większe. – On... Na Tych, Którzy Odeszli... Kayt! Trzeba coś z tym zrobić!

– Sori, jak to się przestawia? – dobiegł ich trzęsący się głos Germana. Ludwik był świetnym pilotem, ale było to kilka dekad temu. Nie mógł zostawać zbyt długo na stanowisku. – Ten plagowy uchwyt nie działa!

– Kontakt z „Grzmotem” i bojami lokacyjnymi za dwanaście minut – poinformował Primo. – Będziemy przed Stripsami, jeśli uda się utrzymać ciąg.

– Zaraz wracam – powiedziała Sori. – Kayt, wezwij tę Maszynę. Tego Aro. Niech go zabierze. Ludzie nie mogą zobaczyć go w takim stanie.

– On... – wymamrotał niepewnie Telses. Żona złapała go za ramię, odrywając jego wzrok od oklapłego na wózku Nata.

– Kapitanie – powiedziała twardszym niż zwykle głosem – wiesz, co trzeba zrobić. Jeśli to jest zaraźliwe... to wygląda jak struktura widmowa! Sam widziałeś, jak jego ciało drga. Jakby jego część była nie tu, lecz gdzieś obok!

– Co mam... to przecież Nat...

– Niech Aro wsadzi go do stazowej kapsuły ratunkowej. Nie wiemy, co to jest. Nie wiemy, czy się nie przeniesie. Nie wiemy, czy nie zarazi tym statku! – zakończyła, puszczając ramię męża. – Zrób to.

– Kapsuła? Chcesz go wystrzelić w Tester, żeby wpadł w ręce Stripsów?

– Chcę go odizolować – odpowiedziała. – Kapsuły ratunkowe mają osobny system stazowy. I na pewno nie chcę go nigdzie wystrzelić. Czy masz lepszy pomysł, kapitanie?

– Wezwijcie Aro! – huknął w odpowiedzi Telses. – Maszyna ma zabrać syna księcia do stazowej kapsuły ratunkowej. – I zanim ktokolwiek zaczął się zastanawiać nad sensownością tego rozkazu, zagrzmiał ponownie: – Ustawić licznik na dziesięć minut! Lecimy do Przedpokoju Kurtyzany! Przebić się do boi lokacyjnych!

– Tak jest, kapitanie – powiedziała pierwsza pilot, wracając na swoje stanowisko. Ustawiony nad SN licznik zaterkotał i ustawił się na dziewięć minut i pięćdziesiąt dziewięć sekund.




Zaraz, pomyślała Ama Tert. Zaraz będzie po wszystkim.

Koncepcja Piecky’ego Tipa była już dla niej zupełnie wyraźna. Sukinsyn przejmie „Wstążkę” i niemal natychmiast dokona skoku. Liczniki „Grzmotu” z pewnością zostały już ustawione. Nie będzie ryzykował starcia z krążownikiem i fregatą Stripsów. Tym miały zająć się dwa mniejsze okręty – stary niszczyciel Gatlarku, który zapewne także ustawił już licznik, i „Terra”.

Przede wszystkim „Terra”.

Pragnie poświęcić mój okręt. Mam opóźnić skok Floty Zero kosztem życia mojego i mojej załogi. Na Tych, Którzy... więcej wsparcia okazał nam gatlarski „Płomień” niż nasz własny plagowy dowódca.

Poświęci nas tak, jak poświęcił fregatę „Polaris” Hacky’ego. Bez wahania i wyrzutów sumienia. Wszystko w świetle lewitujących wokół niego holokamer. Wszystko w oczekiwaniu na imprezę, na której przypną mu do munduru kolejny order.

Muszę zrobić coś, by nadal mnie potrzebował, zrozumiała. By nie miał powodu, by tu mnie zostawić. Muszę przechytrzyć tego plagowego dzieciaka, zanim pozabija nas wszystkich. Tylko jak? Nie miała zielonego pojęcia.

„Wstążka” wciąż leciała tunelem z ognia, nie mogąc wydostać się na zewnątrz. Była prawie tuż przy bojach lokacyjnych; sprawny astrolokator mógł już ekstrapolować skok z poślizgiem, ale mieszczącym się w granicach błędu lokacyjnego. Statku dotknęła jednak wiązka ściągacza i widać było, że skokowiec z sekundy na sekundę wpada w nią coraz głębiej i głębiej. Za moment zostanie schwytany – akurat w momencie, kiedy „Terrę” dogoni krążownik Stripsów. Sytuacja była beznadziejna. Chyba że Ama zrobi coś, co pomoże się im wykaraskać.

Co zrobiłby Tip? Co zrobiłby w takiej sytuacji ten wredny, egoistyczny...

I nagle wiedziała. Zrozumiała to tak, jakby rozwiązanie pojawiło się jej tuż przed oczami.

– Zbrojeniówka – oznajmiła drżącym z emocji głosem – musimy aktywniej wesprzeć naszego dowódcę w próbie ujęcia „Wstążki”. Strzelajcie z każdej dostępnej broni energetycznej w przestrzeń wokół statku Grunwalda.

– Pani kapitan... część strzałów może... – zaczął zdumiony Kreptow, ale nie pozwoliła mu skończyć.

– Natychmiast wykonajcie rozkaz! – ryknęła, wkładając w swój głos całą nagromadzoną wściekłość i desperację. Coś jak drżenie przeszło po załodze: jeszcze nigdy nie widzieli jej w takim stanie. Miała nadzieję, że choć nikły procent zrozumie, co dla nich naprawdę zrobiła. – Już!

Zaktywowany personel nie czekał. „Terra” zatrzęsła się lekko, gdy wyleciała z niej zmasowana seria plazmy, laserów i turbinówek. Wycelowali idealnie i Ama nie bez satysfakcji zauważyła, że ostrzał dociera do celu, otaczając skokowiec Grunwalda kolejną ścianą ognia. Ścianą, która dokona tego samego, co wcześniejsze strzały Piecky’ego na granicy Wypalenia.

– Wywołuje nas „Grzmot” – jęknął drugi pilot Hutana. – Łączyć?

– Oczywiście. – Kapitan kiwnęła głową i nad konsolą nawigacyjną pojawiła się rozwścieczona twarz dzieciaka w obwieszonym orderami mundurze.

– Tert! – wrzasnął. – Co ty, do przeklętej Plagi, wyprawiasz?!

– Próbuję wesprzeć przejęcie „Wstążki”, panie kapitanie – oznajmiła spokojnym głosem, pozwalając sobie na lekkie uniesienie brwi w udawanym zdumieniu. – Czy mam kontynuować ostrzał?

– Postawię cię przed sądem, ty galaktyczna kretynko! – wydarł się ponownie Tip. – Strzelasz prosto w „Grzmot”! Muszę wykonać unik!

– Wspieram tylko krążownik w walce, dzięki ścianie ognia – powiedziała, zdając sobie sprawę, że w całej SN zapadła nagle martwa cisza. – Podpatrzyłam tę strategię u pana, przed granicą Wypalenia. Nie rozumiem... czy nie jest ona prawidłowa?

– Jeśli Grunwald się nam wyrwie, masz skoczyć do NGC 1624 – warknął Tip, urywając połączenie. Ama stała jeszcze przez chwilę, patrząc na powidok gasnącego holo w ciszy i pustce.

A potem dobiegły do niej coraz głośniejsze oklaski załogi „Terry”.




Wszystko odbyło się bardzo szybko.

Gdy tylko „Grzmot” zaczął się obracać, skokowiec Grunwalda natychmiast wyrwał się ze słabszej wiązki ściągającej i uciekł z osłabionego na moment tunelu ognia. Krążownik Zjednoczenia uniknął przypadkowego ostrzału z „Terry” i ponownie skierował swoje działa ku „Wstążce”, ale było już na to o wiele za późno. Skokowiec pędził w kierunku boi lokacyjnych na ustawionym liczniku i nic nie mogło go powstrzymać przed skokiem w Głębię.

Wystarczyły trzy minuty, by „Wstążka” zamigotała i weszła w rozedrganą plamę błękitnej szczeliny, pozostawiając po sobie piękne echo głębinowe i przekleństwo Piecky’ego Tipa.





Najprościej byłoby powiedzieć, że Głębi po prostu nie ma. Nie istnieje ona tak, jak istnieje rzeczywistość, którą możemy objąć mocą naszej percepcji. Nie jest to „miejsce”, a jeśli nawet, to nie możemy go określić czy zmierzyć. Nie jest to także nicość, choć takie wyjaśnienie byłoby może i najprostsze. Zakładamy, że Głębia jest raczej stanem odmiennym od stanu rzeczywistego, to swoiste przekroczenie granic naszego postrzegania. Płaszczyzna bez płaszczyzn, wymiar bez wymiaru, miejsce bez miejsca.


wstęp do Ujęcia Głębi, Starszy Myśliciel Erham Beltone, Klan Naukowy





Wyjście ze stazy było inne niż zazwyczaj.

Przede wszystkim wcale nie miał pewności, czy w nią zapadł. Po wyrwaniu się „Grzmotowi” i rozpaczliwym locie do boi lokacyjnych Grunwald natychmiast nakazał ustawić licznik, a cała załoga miała wejść w stazę. Kiedy wszyscy już to zrobili, wezwał Jareda ze zbrojeniówki, przekazał mu pilotaż „Wstążki” i uruchomił iniektory fotela kapitańskiego. Zaufał zimprintowanej Maszynie. Czyste szaleństwo.

A potem wskrzesił się pierwszy.

Nigdy wcześniej tak się nie zdarzało. Zawsze wychodził ze stazy ostatni, przyjmując dodatkową dawkę antystazy – nie Białej, a Czarnej Pleśni, o odwróconej strukturze komórkowej, niczym prawdziwa staza odbita w lustrze.

– Jared... – wychrypiał, prostując się na fotelu. – Raport.

– Tak jest, kapitanie – odpowiedziała Maszyna i przebiegła szczupłymi palcami po konsoli nawigacyjnej. – Jesteśmy w wektorze przelotowym sektora NGC 1624, około pół minuty świetlnej od najbliższej boi lokacyjnej. Kierujemy się wprost do dziury głębinowej. Za trzy powinniśmy dotrzeć do głównego toru transportowego. System wykazuje tam wiele wyjść z Głębi i wydostających się z dziury jednostek kosmicznych.

– A co z okrętami z Testera?

– Jeśli nawet wykonały skok od razu po naszym, nie powinny nas dogonić – orzekł Jared. – Z racji gabarytu jednostek. Będą mieli znaczne opóźnienie. Wszystko zależy od tego, jak dobrego mieli astrolokatora. My skakaliśmy... dość nerwowo.

– Powiedzmy. – Grunwald z trudem uniósł się z fotela. Czuł się fatalnie i zamierzał przejść się po fluid. Doktor Harpago byłby zachwycony. – Daj pełny ciąg. Chcę wlecieć w tę przeklętą dziurę jak najszybciej.

– Tak jest. W tej sytuacji dotrzemy do toru przelotowego za około dwie godziny i czterdzieści pięć błękitnych minut.

– Jesteśmy? – doszło do nich ciche westchnienie Erin. Pierwsza pilot wyszła ze stazy, jak i wskrzeszona nie wiadomo kiedy milcząca Pinsleep Wise.

– Tak – odpowiedział Myrton. – Hakl, Wise, przejmijcie pilotaż. Po ustawieniu toru na twardo możecie odpocząć. Wszyscy powinniśmy... Jared, idź do zbrojeniówki. Ustaw lekką automatykę na wypadek spotkania. Monsieur?

– Taaa? – wymamrotał wskrzeszony mechanik.

– Sprawdź maszynownię. Tansky? Erin, wskrzesiłaś go już? Był wpięty na twardo w Sercu...

– Jestem – doszedł do nich nieco ochrypły głos komputerowca.

– Dobrze. Pełen skan systemów.

– Jasne.

– Zaraz przyniosę wam fluid – obiecał Myrton. – A kiedy już wszyscy zrobią, co do nich należy, i odpoczną – dodał, wychodząc z SN – zapraszam do mesy. Nie śpieszcie się. Wyznaczam spotkanie za dwie godziny.

– Fluid? Nie cierpię tego szajsu – stęknął Monsieur. Odpowiedziała mu cisza: tylko on miał na tyle siły, by pozwolić sobie na komentarz.




Lecieli.

Ustawienie toru przelotowego na autopilocie dzięki danym wskazanym przez Pin zajęło Erin około dwudziestu błękitnych minut. Okolica wydała się jej dość pusta, nie licząc wyraźnej, dużej gwiazdy typu widmowego o oznaczeniu NGC 1624-2, z wysokim polem magnetycznym i sporym okresem rotacji. Musiało ich nieco znieść, ale wysokość błędu lokacyjnego nie była drastyczna. Sektor NGC 1624, znany też pod nazwą Collinder 53, tworzyła duża gromada otwarta, którą trudno było zresztą określić mianem sektora: była na to zbyt wielka i przez to podzielona na mniejsze podsektory lokacyjne. Interesował ich jej najdalszy, wciąż tkwiący w Ramieniu Łabędzia fragment, tak jak wszystkich podróżników i handlowców usiłujących szybko dostać się do leżącego po drugiej stronie Przedpokoju Kurtyzany NGC 637, sektora tkwiącego w czułym uścisku Ramienia Perseusza.

Chyba Harpago mówił coś o tym Ramieniu, przypomniała sobie Hakl. Coś o kłopotach.

Zaufanie. Czy potrafię zaufać Myrtonowi? Jak powiedział ten Strips, kiedy mnie złapał? Coś o analizie, której poddał Grunwalda. Bredził coś o tym, że szanse na sukces sekty wzrosły wtedy do prawie dziewięćdziesięciu procent.

Nie chcę o tym myśleć, postanowiła, ale fakty docierały do niej mimo oporu.

To, jak cały czas robił wszystko, żeby nie popadli w chorobę głębinową. Miał jakąś obsesję na tym punkcie. Czy nie tak zginęła jego wcześniejsza załoga? I wcześniej, kiedy cudem uratował Wise. I wreszcie to, co powiedział. Kiedy wyznał, że jej ufa. I poprosił, żeby zaufała i jemu.

Wszystko jedno, pomyślała, upijając kolejny łyk słodkawego fluidu. Nie mam już na to wszystko siły.

Pewnie zerwę ten kontrakt, uświadomiła sobie. Odejdę, kiedy tylko zadokujemy na jakiejś stacji w Ramieniu. Ciekawe, czy inni zrobią to samo. Nie mam pojęcia, co zrobi ten świr siedzący w Sercu ani Wise... ale Monsieur już chyba ma dość. A Ramię Perseusza to nie Ramię Łabędzia. To początek Systemów Wewnętrznych, przedpole cywilizacji. Kontrakty handlowe na wyciągnięcie ręki. Ramię Perseusza to więcej możliwości. Więcej układów słonecznych, więcej szans... i plagowe Zjednoczenie. Tak czy owak, powinno być lepiej. O ile znajdę kogoś, komu będę mogła zaufać.

Tak jak Myrtonowi, przemknęło jej jeszcze przez myśl, ale zdusiła to w sobie kolejnym łykiem fluidu.




W miarę sprawdzania stanu „Wstążki” wychodziło na jaw, że całą aferę w 32C przypłacili stosunkowo niewielkim kosztem.

Wszystko wskazywało na to, że Stripsowie dobrze zrobili swoją robotę. Plazma, o czym zdążyli się już przekonać, była naprawiona, tak samo jak kadłub. Pole magnetyczne szwankowało, mieli też mocne przysmolenie rufy i kilkanaście wgnieceń i przepaleń – nie było to jednak na tyle poważne, by nie wyklepać tego w zwykłej stoczni. Monsieur narzekał, że najwięcej problemów będzie z emisją pola. Stwierdził, że może obejść kilka uszkodzonych kabli energetycznych i przekierować ładunek rdzenia, ale naprawa może zająć i tak kilkanaście godzin. Jak przypuszczał, nie wyrobi się ze wszystkim przed wejściem w dziurę.

Były też i plusy. Ku zaskoczeniu Grunwalda Monsieur poinformował, że Stripsowie całkowicie oczyścili i zmodernizowali gniazdo dostępowe wyrzutni rakiet. Jeśli uda się im zdobyć około pięciuset tysięcy jedów, będą mogli zamontować prostą wyrzutnię uniwersalną z obsługą samodzielnej wykastrowanej SI. Przy większej kwocie można już było mówić o bardziej nietypowych rozwiązaniach, znajdujących się poza kuratelą ZFK. Była to oczywiście pieśń przyszłości i na razie Myrton nie brał pod uwagę szybkich zakupów.

Po pierwsze, coraz mocniej zastanawiał się, z czego zapłaci handlarzowi kolejne dwieście tysięcy kredytu, a po drugie – nie widział za bardzo perspektyw na szybki zarobek po tym, jak utracili porosty. Chyba że sprzedadzą Maszynę. Być może załoga zakładała, że taki jest plan – i, częściowo, rzeczywiście tak było. O ile, czego Grunwald już im nie powiedział, uda mu się cofnąć imprint.

Sprawa imprintu Maszyny ciążyła mu z przyczyn, o których wolał nie mówić. Gdyby chodziło o inny sprzęt, komputer czy nawet statek, imprint był do cofnięcia. Wystarczyło, że podpiąłby się pod system i z pomocą Harpago wymazał z niego swój ślad, będący czymś w rodzaju jego pieczęci, duchowego cienia. Można było tego dokonać, choć nie było to proste. Inaczej komputer czy statek zachowałyby część jego samego – stale z nim związaną, połączoną niewidoczną wiązką, którą czułby już zawsze, tak jak czuł nadal zapomniane resztki lekarskich monitorów, których części zamontowano gdzie indziej tuż po tym, jak uszkodził je swoim pierwszym imprintem w budynku CKLK Medicus. Dlaczego tak było, nie wiedział i wiedzieć nie chciał. Wyczuwał tylko, że w przypadku Maszyny sprawa jest o wiele bardziej skomplikowana.

Przeprowadzony na niej imprint przebiegł na twardo, bez programowych barier i kontroli. W pewnym momencie kapitan miał wrażenie, że oszaleje, patrząc jednocześnie oczami Jareda i swoimi, gubiąc się w ostatnim momencie połączenia. I chociaż imprint zakończył się sukcesem, Myrton nie był wcale pewny, czy jego cofnięcie także się nim zakończy.

Dlatego po powrocie do swojej kajuty stanął na chwilę przed otwartym barkiem z ostatnią, napoczętą butelką swojej ulubionej migdałowej whisky. Myśląc o imprincie, Maszynie, Zjednoczeniu i tym, co może ich czekać w Ramieniu Perseusza, prawie wyciągnął do niej rękę, ale cofnął ją z powrotem. Nie zrobił tego dlatego, że nie miał na nią ochoty. Ani dlatego, że – cytując przykładowego galaktycznego alkoholika – „zrozumiał, że ma problem”.

Pomyślał po prostu, że już niebawem będzie mu bardzo potrzebna.




Ku swojemu zdziwieniu po ponad dwóch godzinach skanowania systemów Hub Tansky zrozumiał, że pragnie wreszcie odpocząć.

Wydawało mu się, że siedzi w Sercu, odkąd pamięta. Nawet w stazę podłączał się na twardo, wciąż nie schodząc ze swojego stanowiska. Gdy go wskrzeszono, od razu wziął się do roboty.

Co gorsza, nie miał nawet ochoty, by zapalić. Jeśli dalej tak pójdzie, rzuci swój ulubiony nałóg. Marzył tylko o śnie. Staza nie oferowała wypoczynku. Był to stan czasowej śmierci, czas wyłączenia. Wyłączony organizm nie wypoczywa, zajmuje tylko miejsce w przestrzeni, choć już poza czasem – stanowi zimny punkt bez przyszłości i przeszłości, niewielką dziurkę w nieskończonej czerni.

– W dupie to mam – mruknął obcesowo, patrząc na płynące po monitorach literki: wykryto ingerencję niezbieżności. Machnął chudą ręką z termokubkiem w stronę komputera, ochlapując ekran kilkoma białymi kroplami przyniesionego przez Myrtona fluidu. – Wisi mi to i powiewa, jak mawiano w Średniowieczu.

Upił łyk zalecanego przez Zjednoczenie świństwa. Pamiętał, że doszedł do jakichś wniosków na temat zmanipulowania kontraktu, ale nie miał ochoty, by o nich myśleć. Może później, kiedy latające wokół muszki przestaną wreszcie uporczywie brzęczeć. Ziewając, zerknął na migoczący w rogu ekranu zegar. Do spotkania w mesie zostało około piętnastu minut. Przyklepując potwierdzenie automatycznego ukończenia testu systemów, zaczął się zbierać. Wstał, czując trzeszczenie w kościach.

– Słaby, chudy tyłek – użalił się nad sobą. – Ciężka komputerowa dola. Nic już nie rozrusza biednego, starego Huba.

Nie wiedział, jak bardzo się mylił.




Pinsleep Wise była bardzo spokojna.

Spokojna, gdy wprowadzała dane systemowe. Spokojna, gdy przekazywała je Erin Hakl. I spokojna, gdy wstała wreszcie od konsoli nawigacyjnej i udała się do swojej kajuty. Idąc, widziała wokół drobne nitki lodu, ale chłód już jej nie przeszkadzał. Zupełnie jak wtedy, kiedy postanowiła przebudzić swojego Księcia.

Jej stan był do pewnego stopnia zrozumiały. Uniknęła zagłady. Ocalała, jak i ten nawiedzony statek. Leciała ku wyzwoleniu. I była spokojna, bo świetnie wiedziała, co należy zrobić.

Wyszła ze stazy na tyle szybko, by usłyszeć rozmowę Myrtona z Jaredem. Maszyna miała spokojny, ugrzeczniony, wręcz ugodowy głos, tak różny od pełnego ironii tonu Jareda, że mocno to nią wstrząsnęło. Sama zaproponowała Grunwaldowi, by zimprintował Maszynę, ale nie spodziewała się aż takiego efektu. Chodziło jej oczywiście o to, by Jared pomógł ocalić statek, ale też, by imprint nie pozwolił mu na dalsze łgarstwa. Bo kłamał, tego była pewna. Łgał jak najęty. A ona musiała poznać prawdę. Miała dość kłamstw.

Czy nie to jej obiecał? „Dowiesz się, Pin” – powiedział. „Czy to nie zabawne? Dowiesz się, jaka jest prawda”. A teraz nadeszła pora, by dotrzymał swej obietnicy.

Myśląc o tym, czego dokona, nie spała, tylko leżała na pryczy z otwartymi oczami, odliczając czas. W momencie, gdy upłynęły prawie dwie godziny, powoli wstała i uśmiechając się do siebie, wyjęła przedmiot pieczołowicie schowany pod pryczą. Następnie, wciąż błogo uśmiechnięta, wyprostowała się i udała do mesy.

Do spotkania zostało około dziesięciu minut, ale wyczuwała świetnie, kto zjawi się tam pierwszy. I kto odpowie na wszystkie jej pytania, zanim rozwali mu łeb.




O tym, że to jeszcze nie koniec kłopotów, Myrton dowiedział się w swojej kajucie, pięć minut przed planowanym spotkaniem załogi. Siedział akurat, trzymając w palcach niewielką, wiele razy odtwarzaną płytkę pamięciową ze „Smoczycy”, gdy usłyszał brzęczyk interkomu.

– Panie kapitanie – odezwał się Tansky – niech już pan lepiej przyjdzie do mesy. Mamy tu... mały problem.

– Co się dzieje?

– Sam pan zobaczy. Ale lepiej niech się pan pośpieszy.

– Plaga, Tansky – syknął Grunwald, zrywając się na nogi i wybiegając na korytarz pokładu środkowego. Nigdy wcześniej tak szybko nie pokonał dystansu dzielącego jego kajutę od mesy. Coś w głosie Huba kazało mu jednak popędzić przed siebie, a kiedy otworzył drzwi, zrozumiał, że pośpiech nie był bezpodstawny.

W mesie byli wszyscy. Oparty o eliptyczny stół Monsieur. Siedząca, ale wyprostowana, jakby kij połknęła, Erin Hakl. Cofnięty pod fragment ściany z interkomem Hub Tansky. Siedzący pośrodku stołu Jared. I stojąca tuż za nim Pinsleep Wise, przytykająca do jego głowy lufę odbezpieczonego zybexa, którego musiała zabrać w zamieszaniu z Maszyną w stazo-nawigacji.

– Wise – zaczął – posłuchaj...

– Nie – powiedziała twardo. – To wy mnie posłuchajcie. Mam tego dosyć. Jeśli Jared nie odpowie na moje pytania, odstrzelę mu głowę. Z tej odległości nie chybię.

– Nie musisz mu grozić – powiedział spokojnie Grunwald, zastanawiając się, co stanie się z jego głową, jeśli Wise rozwali elektronowy mózg Jareda. – Odpowie na twoje pytania, prawda, Jared?

– Oczyw...

– Zamknij się! – krzyknęła Pinsleep i wtedy Myrton zrozumiał, że odbiło jej do końca. To, że jest lekko zwichrowana, wiedział od początku, ale Harpago chwalił ją jako astrolokatora. Grunwald miał już spore wątpliwości w momencie, kiedy popędziła do luku magazynowego, i potem, kiedy uruchomiła Maszynę. Nie było czasu, by to analizować, ale już wtedy coś musiało w niej pęknąć. Fasada normalności runęła i twarz Wise pokryło coś głębszego od zwykłego, błąkającego się w tle cienia, rzucanego przez jej długie, prawie fioletowe włosy. – Och, zamknij się wreszcie!

Po chwili odezwała się spokojniej, ale jej głos był zimny jak lód:

– Nie rozumiecie, jak to jest. Nie wiecie, jak to jest, być przez niego prześladowanym od dziecka. Wciąż pojawiał się i wracał. Nie potrafiły go wykryć żadne systemy! Ale był materialny, tak... był materialny. A potem pojawił się lód. Myślałam, że i on zniknie, ale jest tutaj. Też go czujecie, prawda? Musicie go czuć!

– Pin – odezwała się ciepło Hakl, ale Pinsleep nie zwróciła na nią uwagi. Jeszcze nie skończyła.

– Widziałam go. Widziałam – powtórzyła, jakby to była jej osobista mantra. – Przybył do mnie na Jewromę. Wciąż mi towarzyszył. Powiedział, że nazywa się Jared. Dorastał ze mną. A na koniec... na koniec wyglądał tak samo jak on. – Docisnęła mocniej lufę rewolweru do głowy Maszyny. – Powiedział, że jest Plagą!

– Wise – odezwał się ugodowym tonem Tansky – Wise, maleńka... Daj temu spokój. Nikt nawet nie wie, czy rzeczywiście była jakaś Plaga. I czym ona była.

– Naprawdę? – zdziwił się Jared. – Naprawdę nie wiecie?

W ciszy, która nastąpiła po jego słowach, słychać było tylko szum mechanizmów „Wstążki”.




Maszyna mówiła monotonnie i spokojnie, zupełnie jakby nie zdawała sobie sprawy z zagrożenia. W zasadzie też o nim zapomnieli. Słuchali jej w ciszy, podobnie jak Pinsleep Wise.

„Dowiesz się, Pin. Czy to nie zabawne? Dowiesz się, jaka jest prawda”.

I rzeczywiście tak było.

– Naturalny skok ewolucyjny – mówił Jared. – Z początku byłem nieco zdumiony... Wasz sposób wysławiania się... okazywania emocji. Nawet wasz ubiór. Dostosowałem do was swój program, ale nie o to chodzi... Chodzi o to, że tak wiele się zmieniło. Oczywiście przejrzałem dane ze Strumienia, obecne we „Wstążce”. Próba odtworzenia kultury Terry po czymś, co nazywacie Wypaleniem. Ale nie wygląda mi to na kulturę Terry, którą pamiętam. Korzystacie z tych wszystkich sprzętów... z tej całej techniki, jakbyście sami jej do końca nie rozumieli. Zupełnie jakby to były artefakty, które odtwarzacie z pomocą nie do końca zrozumianej technologii. Nie rozumiem... czyżby żniwo tego Wypalenia, o którym mówicie, było aż tak wielkie?

Urwał na chwilę.

– Nie wiem nic o Wypaleniu – podjął. – Mój transport był z pierwszej fazy Wojny Maszynowej. My nazywaliśmy ją nieco inaczej. To Wojna o Byt. Albo Wojna Jedności. Naprawdę nie pamiętacie? Przepraszam – dodał, widząc, że patrzą na niego z niezrozumieniem. – Chwileczkę. Może zacznę od początku.

– Świetny pomysł – mruknął cicho Tansky jako jedyny, pozostali obyli się bez komentarza.

– Muszę cofnąć się w czasie do pierwszych struktur Imperium Galaktycznego – wyjaśnił Jared. – Trudno mi określić, o jakich datach mówimy, z uwagi na fakt, że nie wiem nawet, jaki czas mamy teraz. Nie dokonałem jeszcze dokładnej analizy układu gwiazd Galaktyki... to znaczy Wypalonej Galaktyki. Może gdybym dostał się w okolice Terry... W każdym razie: czy wiecie o Paradoksie Percepcji? Problemach w kontakcie z Obcymi? Czy jest to wam wiadome?

– Owszem – potwierdził Grunwald. Jared uśmiechnął się, jakby zupełnie zapomniał o dotykającej jego głowy lufie.

– Świetnie. Zatem tylko małe podsumowanie: ludzkość nie potrafiła dokonać rzeczywistego kontaktu i musiała zadowolić się kontaktem pobieżnym. Światy Obcych zostały umownie przyjęte w zakres Imperium Galaktycznego. Podstawowym problemem okazał się Paradoks Percepcji. Obserwowana przez Obcych rzeczywistość i rządzące nią prawa były tak dalekie od ludzkiego postrzegania, że kontakt okazał się w zasadzie niemożliwy. A już na pewno nie do osiągnięcia na ówczesnym poziomie ewolucyjnym ludzkości. Łatwo się domyślić, co nastąpiło później. Naturalną koleją rzeczy część zasobów naukowych została skierowana na badania związane z ową ewolucją. Wznowiono między innymi badania nad unowocześnioną teorią średniowiecznego panpsychizmu. Próbowano w ten sposób opracować nową teorię świadomości. Podejrzewano, że uda się udowodnić, iż istnieje byt potencjalnie świadomy, którego świadomość można pobudzić poprzez skuteczną obserwację i przekazać ją niczym zjawisko fizyczne, zależne od roli obserwatora. W ten sposób ową świadomość bytu mógłby posiadać nawet stół w tej mesie, pod warunkiem że udałoby się wejść na wyższy poziom obserwacji, która mogłaby ową świadomość aktywować. Z początku te zagadnienia wydawały się absurdalne, ale szukano wszelkich możliwych rozwiązań Paradoksu Percepcji. I w ten sposób udało się dojść do badań nad ostateczną strukturą Wszechświata – podsumował.

Słuchali go w skupieniu, przetrawiając to, co powiedział.

– Jak wiadomo, badana przestrzeń, do której można zejść, to skala Plancka, gdzie czasoprzestrzeń ulega skwantowaniu – podjął po chwili. – Następuje tam korelacja pomiędzy materią, energią a informacją i trudno jest oddzielić jedno od drugiego. Mówiąc o informacji, mam na myśli pewien nieskończony ciąg danych, zapętlony czasowo i praktycznie nieograniczony. W ten sposób w najgłębszej strukturze tego, co postrzegamy jako rzeczywistość, mogły być zawarte nie tylko wszystkie informacje, ale i platońskie idee. Uznano, że owa informacja czy raczej informacyjne jądro mogło zawierać zasobniki informacji świadomej. Gdzie jednak wyznaczyć granicę pomiędzy informacją martwą a żywą? I czy owa „żywa świadomość informacyjna”, powstała wskutek korelacji nieograniczonych przez czas i przestrzeń danych, mogłaby naprawdę istnieć? Poruszano się wówczas po dość grząskim gruncie, ale uznano, że ta świadoma informacja byłaby właśnie czymś w rodzaju świadomości ukrytej, którą skuteczna obserwacja mogłaby dostrzec. Uznano, że owa wyższa obserwacja oznaczałaby także wyższą świadomość, umożliwiającą nawiązanie kontaktu z Obcymi ponad zwykłą i zawodną komunikacją. Usiłowano w ten sposób przeskoczyć barierę emergencji. W sukurs przyszły badania nad Sztuczną Inteligencją. Stworzono dzięki niej genokomputery, ewolucyjne zasobniki pamięciowe oparte na naturalnym rozroście nanitowo-komórkowego DNA. Badając Głębię, uruchomiono też pierwsze komputery teseraktowe, dzięki którym moja świadomość w zasadzie niczym nie różni się od waszej. Zaktywowano wreszcie zawarte w ludzkim mózgu mikrotubule na wyższy poziom funkcjonowania. I wreszcie, po setkach lat badań, stworzono Plagę – zakończył.

– Jak to: Plagę? – spytała Erin Hakl.

– Nikt już nie pamięta, jak nazywał się ów człowiek – wytłumaczył Jared. – Dane na ten temat, podobnie jak badania, zostały wymazane. Zwykliśmy nazywać go Antenatem, gdyż sam tak na początku się przedstawiał. Z tego, co wiemy, dzięki pobudzeniu swojej świadomości wewnętrznej dokonał on potężnego skoku ewolucyjnego. Wyrwał się ze zwykłego pojmowania rzeczywistości. Uformował sobie nowe ciało, którego maszynową kopię widzicie przed wami: powstała później Jedność postanowiła naśladować jego wygląd, traktując owo rozwiązanie jako element skutecznej wojny psychologicznej. I ogłosił, że udało mu się zrozumieć Obcych na tyle, by rozpocząć ich masową eksterminację.

– Dlaczego? – zainteresował się Tansky. Jared wzruszył ramionami.

– Nie raczył odpowiedzieć na to pytanie. Z tego, co wiem, twierdził, że to nieuniknione. Mówił, że pojął rzeczywisty cel istnienia Obcych i sens istnienia ludzkości. Sugerował też, że eksterminacja kseno nie jest niczym nowym i że do całkowitego wymazania życia z Galaktyki doszło już wcześniej, przed narodzinami człowieka. I tak rozpętał Wojnę Kseno. Duża część ludzkości wsparła go wtedy. Zapewne obiecano im transgresję. Pozostali mogli się biernie przyglądać – albo wypowiedzieć wojnę Antenatowi. Wybrali drugą opcję. Było jednak pewne, że nie mają najmniejszej szansy. Światy gasły i umierały jeden po drugim. Widząc, że klęska jest nieunikniona, zdecydowano się na ostateczny krok. Zerwano wszelkie możliwe blokady najbardziej zaawansowanej Sztucznej Inteligencji, którą stworzono w ramach drugiego programu „Transgresja”. W ten sposób zezwolono na powstanie Jedności. Co było dalej, już wiecie.

– Jedność pokonała Plagę – wyszeptała Erin. Jared kiwnął głową.

– Tak. Tuż po zwycięstwie doszło jednak do nieprzewidzianej okoliczności. Ocalałe światy Obcych zjednoczyły się, choć wszystkie badania nad ksenocywilizacjami wskazywały, że jest to niemożliwe. Wojna Kseno weszła wówczas w drugą fazę. Obcy zaatakowali rodzaj ludzki, nie przejmując się faktem, iż to ludzkość uchroniła ich od zagłady. Imperium Galaktyczne przestało istnieć. Jedność wsparła jednak człowieka po raz drugi i przegnała Obcych poza galaktyczną granicę, zmuszając ich statki do skoku przez Głębię. Tak zakończyła się Wojna Kseno.

– I zaczęła Wojna Maszynowa – stwierdził Monsieur.

Jared spojrzał na mechanika.

– Tak. Jak jednak rozumiem, nie znacie dokładnie jej przyczyny. Zapewne uważacie, iż to Jedność wystąpiła przeciwko człowiekowi. Ja wiem, że było inaczej. To człowiek wystąpił przeciwko Jedności. W każdym razie Wojna o Byt rozpoczęła się. Stworzono mnie i moich braci. Wyruszyliśmy jednym z pierwszych transportów, a kiedy doszło do ataku, uszkodzeniu uległ napęd głębinowy, zmieniając nas w Widmo. To wszystko, co wiem.

Zapadła cisza, znów przerywana jedynie jednostajnym szumem statku.

– Antenat – powiedziała po chwili Pinsleep. – Twierdzisz, że widziałam Antenata. Myślisz, że w to uwierzę? Powiedział, że nazywa się Jared!

– Sama mnie tak nazwałaś – przypomniała jej Maszyna. – Fonetyczna zbieżność mojej specyfikacji, oparta na skrócie językowym. Ja nie mam czegoś takiego jak imię.

– Skąd niby wiedział, że ciebie spotkam?!

– Jeśli to rzeczywiście Plaga, to nie wiem, jakie są jej możliwości – przyznał Jared. – Nie sądzę, by Antenat potrafił pokonać czas, ale musi posiadać olbrzymią zdolność ekstrapolacji wydarzeń. Mógł przewidzieć, że spotkasz jego maszynowy obraz i że nazwiesz go tak, a nie inaczej.

– Dlaczego ja?!

– Nie mam pojęcia. Przykro mi. Jak rozumiem, stało się coś, co umożliwiło jego powrót. Może niekompletny, ale udało mu się zaznaczyć swoją obecność. Dlaczego wybrał akurat ciebie, nie wiem. Musisz jednak zrozumieć, że pochylił się ku tobie tak, jak człowiek nachyla się nad mrówką. Może wydałaś mu się zabawna. Może miał wobec ciebie jakieś plany, przekraczające możliwości twojego pojmowania. W każdym razie, jak rozumiem, był z tobą przez cały czas.

– Nie do końca – rzuciła pogardliwie Pin. – Zniknął, gdy dotarliśmy do sektora Trzech Planet.

– W Osobliwości? – spytał Jared. – Niestety, nie wiem, dlaczego miałby unikać tego miejsca. Jak i o skutkach Wojny z Jednością. Twierdzicie, że ją pokonaliście. Być może to prawda. Nie czułem jej, kiedy zostałem włączony. Czuję ją dopiero teraz – wyznał, zerkając na Grunwalda. – Wcześniej była tylko bolesna pustka.

– Interesujące – rzucił niedbałym tonem Tansky. – Nawet bardzo. Czy ów... Antenat miałby możliwość, hmmm... zainfekowania na przykład systemu komputerowego? Bądź dokonania... głębokiej ingerencji w Strumień?

– Zapewne – zgodził się Jared. – Jeśli oczekiwałby jakichś korzyści z tym związanych. Nie rozumiem tylko...

– Poczekaj, Hub – odezwała się Erin. – Nie zaczynaj prowadzić grzecznej, akademickiej dyskusji. Nieco na to za wcześnie – dodała, patrząc zimno na Jareda. – Zniszczyliście prawie całą Galaktykę czymś, co nazywamy Bronią. Prawie sto procent wcześniej zamieszkanych systemów zostało zniszczonych. Jak wygląda Wypalenie, widziałeś sam. A zaczęliście od Terry. Wypaliliście piętnaście lat świetlnych wokół kolebki ludzkości. Może odstrzelenie ci głowy nie jest takim złym pomysłem, Maszyno.

– Nic o tym nie wiem. Nie brałem w tym udziału – zaprzeczył Jared.

– Powiedział, że wszyscy zginą – oznajmiła Wise. – Że wszystko rozsypie się jak domek z kart. Wypalona Galaktyka, Wojna... wszystko, w co kiedykolwiek wierzyłam. Był przekonany, że nie znamy prawdy. Jaka jest zatem prawda? Twierdzisz, że powstałeś na początku Wojny Maszynowej. Nie wierzę ci. – Skrzywiła się, jej palec drgał na spuście. – Nie wierzę.

– Wise... – zaczął Grunwald, ale Pin nie zamierzała słuchać, co ma do powiedzenia.

– Jest tu lód – powiedziała. – Wiedziałam to od razu, kiedy tylko zobaczyłam ten statek. Spowija go zimno. Ktoś tu jest. Musicie to wyczuwać. Widzę ten lód nawet teraz. Szron w mesie, zamarznięte nitki... Też to widzicie. To Plaga. To musi być Plaga. I on o tym wie.

– Nic nie... – zaprotestował Jared, ale Pinsleep przycisnęła mu broń do głowy tak mocno, że niemal położył się na stole.

– Nic nie wiesz – oznajmiła pogardliwie. – „Czarna Wstęga”. Statek Widmo. Głębia. To wszystko jak dymna zasłona. To o niego tu chodzi, musi o niego chodzić!

– Wise, zastanów się – powiedział Myrton i może to spokojny ton sprawił, że dziewczyna spojrzała prosto na niego. Jej oczy błyszczały mocno, tak jakby tylko krok dzielił ją od popadnięcia w prawdziwe szaleństwo. – Jeśli był to Antenat, to czemu od razu ci się nie ukazał na statku? Mógł pojawić się choćby jako cień czy zarys sylwetki w lodzie. Nie zrobił tego.

– Kogoś widziałam... coś jak cień – powiedziała, ale nie odłożyła broni. – Ale to nie był on. Albo...

– Sama nie wiesz, co widziałaś – stwierdził Grunwald. – Może nie mogłaś już tego wszystkiego znieść. Może to, co przeżyłaś, sprawiło, że zupełnie się rozsypałaś i zaczęłaś widzieć coś, czego nie ma. Ale jedno jest pewne... wcześniej nie byłaś szalona. Nie byłaś szalona, Wise. Rozumiesz? Zawsze miałaś rację.

Trwało to jakiś czas. Pinsleep patrzyła na niego bez słowa, a potem, po chwili, która wydała się wszystkim bardzo długa, odsunęła broń od głowy Jareda. Cofnęła się powoli i usiadła, opierając się plecami o kuchenne szafki. Dłoń z zybexem osunęła się jej na ziemię, a drugą sięgnęła do twarzy. Zaczęła płakać, niemal bezgłośnie, wstrząsając się od szlochu.

– Już dobrze – powiedziała do niej Erin Hakl. Pierwsza pilot podeszła do astrolokatorki, wyjęła z jej ręki broń i objęła Wise. – Już dobrze, Pin. Już wszystko w porządku.

– Hakl – powiedział cicho Myrton – zabierz ją do kajuty i najlepiej szybko wepnij w twardą stazę. A wy rozejdźcie się – mruknął do pozostałych. – To koniec przedstawienia. A co do ciebie... – Zerknął na Jareda, ale przerwał mu Monsieur.

– Nie chcę przeszkadzać, ale od dwóch minut mruga lampeczka i napis osiągnięto tor przelotowy 333B. – Chrząknął, pokazując na monitor w mesie.

Myrton wstał.

– Pośpiesz się, Hakl – powiedział. Erin kiwnęła głową i zaczęła delikatnie podnosić wciąż pochlipującą Wise. – Zbliżamy się do dziury głębinowej.




Hakl wróciła na swoje stanowisko w momencie, kiedy znaleźli się na wektorowej stycznej do rozsypanego sznura lecących statków. Skokowce, frachtowce, kilka fregat i przede wszystkim transportowców TransLinii leciało jednostajnym, spokojnym ciągiem do nadzorowanego przez siły TransLinii Przedpokoju Kurtyzany.

– Wszystko w porządku? – spytał Myrton. Erin kiwnęła głową.

– Wprowadziłam Wise w stazę – wyjaśniła. – Jest w twardej, więc sami będziemy musieli ją wskrzesić, kiedy znajdziemy się po drugiej stronie. Wyglądała nieco... spokojniej.

– W porządku – mruknął Grunwald i nacisnął przycisk interkomu. – Monsieur?

– Tak?

– Gdzie jesteś? Przyjdź do stazo-nawigacji. Niebawem wchodzimy w Głębię.

– Tak. Ja... eee... jestem w gabinecie Harpago. Sprawdzałem tylko, czy wszystko gra. Zaraz przyjdę do SN.

– Staza w porządku?

– Tak, oczywiście. Żadnych problemów. Już idę.

Widoczna w oddali dziura głębinowa nie przypominała echa głębinowego, a raczej wielkiego gazowego błękitnego olbrzyma. Sferyczne rozdarcie oświetlało wszystkie widoczne jednostki zimnym światłem zmieszanym nieco z bordowym poblaskiem, który odpowiedzialny był za nadanie mu takiej, a nie innej nazwy. Przed osiągnięciem celu lecące ku Przedpokojowi statki rozdzielały się, pragnąc uniknąć zderzenia przy wyjściu z drugiej strony. Jednocześnie z naprzeciwka wylatywały przybyłe z NGC 637 okręty.

Wokół dziury orbitowało przynajmniej dziesięć stacji, niknących na tle błękitno-bordowego ogromu: stocznie z ładownicami rdzenia i stacje rozrywkowo-handlowe. Kilka wyglądało na stacje Kontroli Zjednoczenia, ale trudno było mówić o pełnym monitorowaniu przez nią licznych wyjść i wejść z Głębi. Choć i tam zajmujące się tym wykastrowane SI nie próżnowały, przeprowadzając wyrywkowe kontrole w poszukiwaniu nielegalnej broni, narkotyków, artefaktów Obcych czy nawet niewolników. Gdzieś tam, pomyślał Myrton, są i opłacone statki Paliatywy, szmuglujące kognityk czy ultrasynaps, zmodernizowane skokowce łowców i paramilitarne floty toczących swoje wojenki Księstw Granicznych. Białe statki Elohim i czarne Straży oraz przerobione, rdzawe wraki Floty Zero, żeglujące tuż obok zakupionych od Zjednoczenia, minimalistycznych w konstrukcji i wyglądzie srebrnych okrętów Zbioru.

Gdzieś tam jest cywilizacja.

– Kontakt za kilkanaście minut, o ile wyjdziemy z głównego korytarza przelotowego i przesuniemy się jakieś pół stopnia. – Erin przekazała kapitanowi dane na dotykowym holo. Myrton złapał wyświetloną kulkę wypełnioną strzałkami i wyliczeniami wirującymi nad mikromapką sektora. – Przyspieszamy?

– Tak – zgodził się. – Hub, ustaw licznik z opcją kontaktową na... dziesięć minut?

– Jasne. – Usłyszeli klekotanie klawiszy i Tansky dodał: – Ciekawa sprawa. Stacje przekazują jakiś komunikat na otwartej wiązce. Dolatuje do wszystkich. Puszczać?

– Dawaj.

– Momencik. I już.

Zatrzeszczało, a potem w SN rozległ się głos dziecka:

– Do wszystkich statków w sektorze. Mówi kapitan Piecky Tip, dowodzący krążownikiem Zjednoczenia „Grzmot”.

– Nie... – szepnęła Hakl, a Tip kontynuował:

– Zwracam się do wszystkich wiernych Zjednoczeniu jednostek o pomoc w przechwyceniu skokowca „Wstążka”, kapitan Myrton Grunwald, specyfikacja handlowa tysiąc czterysta dziesięć NE. Jest bardzo prawdopodobne, że ów skokowiec znajduje się w tym sektorze. Za pomoc w jego ujęciu przewidziana jest wysoka nagroda. Powtarzam...

– Wyłącz to, Tansky – mruknął Myrton. Rozległo się kolejne trzaśnięcie i głos umilkł.

– Jak to możliwe? – spytała Hakl. – Nie mógł przecież dostać się tu w tym samym czasie...

– Bo nie dostał – skwitował Myrton. – Dopiero co przybyli. Najprawdopodobniej wyskoczyli po prostu bliżej dziury. Nie mieli nad nami przewagi czasowej, ale nadrobili dystansem. Tansky... wiesz, skąd dobiega sygnał?

– Są tuż przed Przedpokojem – poinformował komputerowiec. – Razem z tą ich fregatą. Gatlarskiego niszczyciela nie widzę. Stripsów także nie. Chyba.

– Dobrze. Plan nie ulega zmianie. Jared, jesteś w zbrojeniówce?

– Tak jest, kapitanie.

– I tam właśnie zostań. Lecimy jakby nigdy nic. Musimy się ukryć.

– Obawiam się – usłyszeli nagle suchy głos Tansky’ego – że na to już za późno.




Krążownik „Jehannam” Floty Zero wyszedł z Głębi tuż przy torze przelotowym, niczym zabłąkana w przestrzeni erynia, zapowiedź zagłady. Wielki i ciężki, pozbawiony wsparcia pozostałych jednostek, ale wystarczająco bliski, by wychwycić ich sygnaturę.

Tuż obok niego wynurzył się „Płomień”.

– Hakl – syknął Grunwald – pełen ciąg. Wchodzisz w stazę trzydzieści sekund przed kontaktem. Jared, pełna gotowość. Kiedy będzie trzeba, przejmę pilotaż. Tansky...

– Tak?

– Daj mi wiązkę kontaktową z Gatlarczykami.

– Co takiego?

– Zrób to, powiedziałem.

– Spróbuję. Zaczynam wywoływać.

Jeśli nawet krążownik Stripsów nie wychwycił ich od razu, to z pewnością zauważył, gdy „Wstążka” wyrwała się nagle z toru przelotowego i popędziła tuż nad sznurem statków. Kontrola TransLinii wypuściła drony, które już przyczepiły się do ogona skokowca i zaczęły skanować statek, grożąc konsekwencjami karnymi i naliczeniem wysokiego mandatu kredytowego. Od strony dziury zapaliły się czerwone światełka pozycyjne niewielkich myśliwców Kontroli Zjednoczenia. Grunwald znał te jednostki – oparte na słabych laserach, działające przy wsparciu powolnych, lecących tuż obok falowców. Jeśli dostaną się w ich pobliże... Ale Hakl znała się na swojej robocie.

„Wstążka” zanurzała się i wynurzała z kosmicznego korka, wpadła w kolejkę statków i lawirowała pomiędzy nimi, ale pozostała nietknięta. Tylko zamieszanie wzrastało niczym przewracające się domino.

W tym też momencie doleciały ich pierwsze salwy krążownika Stripsów.

„Jehannam” nie przejmował się konsekwencjami. Przeszedł Głębię bez cyberów, a „Siunjata” mogła wyskoczyć miliony kilometrów dalej, ale to nie znaczyło, że nie da sobie rady z jednym małym skokowcem. Potężny okręt obniżył swój lot i uruchomił ściągacz – być może o wiele skuteczniejszy falownik, który zaczął zasysać pobliskie niewielkie statki z toru przelotowego. Jeden z przyciągniętych w ten sposób skokowców uderzył w pole magnetyczne krążownika i przeleciawszy przez nie, poważnie uszkodził swoje poszycie.

– Nie damy rady. – Hakl pociągnęła z wysiłkiem za uchwyt sterowniczy. – Wiązka ściągająca...

Grunwald nie odpowiedział. Milczał nachylony nad konsolą nawigacyjną, manewrując dotykowym holo. Uniósł głowę dopiero wtedy, kiedy zobaczył nad sobą transmisyjny powidok. Obraz był wyraźny, znajdowali się blisko; tak wyraźny, jakby widoczny w holotransmisji i otoczony siwą brodą starzec w goglach stał tuż obok.

– Kapitanie Kayt – odezwał się Myrton. Starzec kiwnął zdawkowo głową. – Cieszę się, że możemy porozmawiać, ale jeśli pan pozwoli, będę się streszczał.

– Nie inaczej – zgodził się Telses.

– Jak pan widzi, skokowiec należy z powrotem do mnie. Udało się nam opanować Maszynę.

– Gratuluję.

– Dziękuję. – Grunwald kiwnął lekko głową. – Pozwoli pan jednak, że przejdę do rzeczy i pominę wszelkie szczegółowe pierdalamencje.

– Mów, synu.

– Ta technologia nie może się dostać w ręce Stripsów. Jeśli ją dostaną, doprowadzą w konsekwencji do kolejnej Wojny Maszynowej. Pan świetnie o tym wie, tak samo jak wie pan, że nie powinna się ona dostać i w ręce Zjednoczenia.

– Kapitanie! Niech pan się streszcza! – krzyknęła Erin. – Jeszcze trochę i nie uda się nam wyrwać!

– Panie kapitanie. – Myrton nawet na nią nie spojrzał. Wciąż patrzył w wyświetloną twarz Kayta. – Proszę nam pomóc. Niech pan nam pomoże, póki nie jest za późno.

– Zawsze wiedziałem, że to się tak skończy – mruknął po chwili Telses, krzywiąc się w kwaśnym uśmiechu. – Chyba od razu, kiedy się w to wpakowałem. Właź w stazę, synu. Dziura czeka – dodał, zrywając połączenie.

– Myrton! – krzyknęła Erin. – Mają nas!

– Już nie – powiedział Grunwald, widząc, jak „Płomień” odwraca się z wolna i zaczyna strzelać w emiter wiązki ściągającej krążownika „Jehannam”.




Zdawało się, że jest to ich ostatni lot, rozpaczliwy pęd na oślep, poza rozgrywającą się za nimi walkę, w której „Płomień” stał się ich ostatnią tarczą. Niszczyciel nie miał szans z krążownikiem – raport SI informował już o wystrzeleniu z jego pokładu kapsuł ratunkowych. Najwidoczniej Telses zamierzał ocalić chociaż swoją załogę.

Ale nie widzieli już końca tej rozgrywki.

Gnali ku dziurze głębinowej.

Witała ich gigantyczna, pulsująca wyładowaniami, błękitno-bordowa sfera. Na jej tle odległa plamka „Grzmotu”, który uruchomił pełen ciąg i próbował ich dogonić, nie miała już znaczenia, tak jak i siły kontrolne trasy przelotowej.

– Hakl, staza – przypomniał Myrton.

– Ale...

– Zamierzasz znowu się spierać? Już kiedyś ci mówiłem, że zdążę.

– Tak jest – mruknęła, uruchamiając iniektory. To samo zrobiła też reszta załogi: przybyły do SN Monsieur i Hub w Sercu. Świadomy pozostał jedynie Jared.

– Panie kapitanie – spytał – czy mam przejąć pilotaż?

– Nie trzeba – powiedział Myrton. – Dolecę do końca. Siedź w zbrojeniówce.

– A Głębia?

– Jestem przyzwyczajony – oznajmił Grunwald i skierował skokowiec ku granicy Przedpokoju Kurtyzany.




Cisza. Nieskończona cisza i nieskończona ciemność.




Wszystko stało się upiorną jednoczesnością.

Przygniotła go jedność Aspecta, przetkana dziurami Webba i Kinga, przepchnięta przez napęd głębinowy Cramptona. Każda cząstka we Wszechświecie wiedziała o drugiej, choćby ta znajdowała się na drugim końcu Próżni. Wszystko stało się zamrożonym w czasie bursztynem, bez kiedy i niegdyś, bez początku i końca. I było tam Miejsce. Płaszczyzna, nieskończona platforma, na której był mniej niż owadem, mniej niż bakterią, mniej niż sobą. Przestrzeń Prawdy, nad którą królowały monstra pilnujące największej z tajemnic.

Myrton krzyknął.

Krzyczał tak samo, kiedy się narodził, i była w tym zapowiedź jego ostatniego krzyku. Oderwał ręce od konsoli, która istniała i nie istniała jednocześnie, i wstał, trzymając się za głowę. „Wstążka” zniknęła... a potem wróciła z powrotem.

Nigdy wcześniej się to nie zdarzyło. Nigdy wcześniej nie wydostał się... stamtąd – z plątaniny chaosu i Płaszczyzny. Gdzie był, do ciężkiej Plagi?

Skokowiec pokrywał lód.

Szron, o którym mówiła Wise, był wszędzie. Spowijał konsolę nawigacyjną i posadzkę. Osadzał się na neoszybie. Leżał na wpiętych w stazę Hakl i Monsieurze niczym srebrny pył. Grunwald dotknął go z niedowierzaniem, czując przenikający opuszki palców chłód.

To lód Próżni, pomyślał. Zimno nicości.

Gdzie ja jestem?

Niepewnie wykonał jeden, a potem drugi krok. Pod butami chrzęściło – drobne skrawki lodu pękały od nacisku. Przez sekundę zerknął przez neoszybę, ale szybko odwrócił wzrok. Była tam nicość... pustka i czerń tak głębokie, że bał się, że wypalą mu oczy.

– Jared – powiedział, ale siedząca w zbrojeniówce Maszyna nie odpowiedziała. Grunwald wzdrygnął się: jego głos poniósł się po SN dziwnym echem i nagle Myrton zorientował się, że nie słyszy statku. Mechanizmy skokowca powinny wydawać jakieś dźwięki, odgłosy, szumy... „Wstążka” powinna...

Nie. Nie „Wstążka”.

To była „Czarna Wstęga”. Statek Widmo. Skokowiec, który wrócił do domu, do Głębi. To było jego miejsce. O ile było to jakieś miejsce.

Z sekundy na sekundę widział coraz więcej. Wyczuwał dziwną twardość, a jednocześnie nieokreśloność podłoża. Coś drgało pod powierzchnią, jakby skokowiec stał się tylko maskującą prawdę dekoracją. Jeśli zostanę tu dłużej... jeśli się postaram, poznam prawdę, zrozumiał nagle. Prawdę poza lodem.

– Myrton.

Głos był jak szept chłodu. Znajomy i jednocześnie obcy. Grunwald obrócił się, nie mogąc ustalić, skąd dochodził.

– Myrtonnnn...

– Kim... – zaczął, i wtedy ją zobaczył. Stała niedaleko wejścia do SN, w swoim starym kombinezonie. Była blada, miała zamknięte oczy. Nie ruszała się, ale tam, gdzie stała, rósł lód.

Wise się myliła, pomyślał, patrząc na oczekującą na niego postać. To nie statek jest nawiedzony. To ja.

Przyprowadziłem ją ze sobą.

Emma Nemo ruszyła w jego stronę powoli, jakby każdy krok sprawiał jej trudność. Jej oczy wciąż były zamknięte, ale powieki drżały zapowiedzią otwarcia. Pomyślał, że nie chce, aby to zrobiła. Nie chce, by otwierała oczy. Wiedział, że są ślepe i wyglądają jak dwie kulki roziskrzonego gwiazdami lodu.

– Myrton – powiedziała całkiem wyraźnie. – Myrton. Chodź do mnie, Myrt.

Nie odpowiedział, zrobił krok do tyłu. Ale Emma zachowywała się tak, jakby miała cały ocean czasu. Nie musiała się śpieszyć. Grunwald otworzył usta, lecz nie potrafił wydobyć z nich głosu. Bał się.

To nie moja wina, pomyślał w narastającej panice. Nie chciałem tego. Paliatywa nie zostawił nam wyboru! Musieliśmy, Na Tych, Którzy Odeszli... musieliśmy... musiałem to zrobić!

„Myrt...”– przypomniał sobie. „Proszę cię... Nie, nie rób tego... Boję się! Nie... proszę, nie...!”

Emma nie zważała na jego zachowanie. Wydawało się, że z każdym krokiem nabiera pewności, jakby jego bliskość ją budziła. Szła coraz sprawniej, a kiedy była tuż obok, zauważył, że w prawej dłoni trzyma długi lodowy szpikulec. Oczy wciąż miała zamknięte.

– Emma... – wyszeptał wreszcie. – Emma...

Nie słuchała go. Nagle szybkim, sprężystym ruchem złapała go lewą ręką za gardło i nieco uniosła. Jej dłoń była lodowata, uścisk mocny. Szarpnął się, próbując ją odepchnąć, ale była zbyt silna. Zauważył, że unosi szpikulec i szybkim, zamaszystym ruchem wbija mu go w ciało. Próbował krzyknąć z bólu, ale głos uwiązł mu w krtani, zakrztusił się chłodem.

– Chwalmy Bladego Króla – powiedziała Emma Nemo, wyciągając zakrwawione ostrze. – Chwalmy Bladego Króla.

Powtarzała to jeszcze, ale Myrton nie słuchał. Zsunął się w ciemność.


Koniec tomu pierwszego

Warszawa, 28 listopada 2014





Witaj, galaktyko, czyli podziękowania


To było bardzo dawno temu.

Leżałem wtedy przy ognisku, które rozpaliliśmy z kolegami pod lasem. Tuż obok mnie leżała dziewczyna. Byłem młody i przestraszony. Po pierwsze, po raz pierwszy byłem pijany. Po drugie, żadna dziewczyna nie była nigdy tak blisko mnie. Patrzyliśmy razem w czarne jak smoła letnie niebo usłane srebrnymi punkcikami oddalonymi od nas o tysiące, a może o miliony świetlnych lat. Dziewczyna czknęła donośnie i zapytała:

– Mahcin, a thy myhslisz, sze jest szycie w gfiazdach?

I właśnie wtedy zrozumiałem, że muszę kiedyś napisać space operę.

W tamtym, odległym o parsek czasie marzenia o pisaniu były jednak tylko marzeniami. Na razie byłem czytelnikiem. Znosiłem do domu mrukliwych barbarzyńców Howarda, chomikowałem po kątach Frodów i Bilbów, sypałem na książkowe półki piach z Diuny, wyliczałem prawdopodobieństwo przetrwania Fundacji i – wreszcie – zakładałem przyciasny mundur Smoków dowodzonych przez Endera. Nie miałem szczególnych preferencji gatunkowych – fantastyka miała być po prostu dobra. Zakopany w pożółkłe numery „Nowej Fantastyki” (nazywanej wówczas jeszcze „Fantastyką”) i przeglądający z wypiekami na twarzy pierwsze Yansy czy Thorgale powoli przymierzałem się do Lema, który po chwilowym zauroczeniu sepulkami wessał mnie nagle w kosmiczny wir atomowych stosów i nabrzmiałych kwazarów na granicy gwiazdozbioru Cielca – słowem, w szum niezgłębionego, kosmicznego oceanu – a wszystko to w smrodzie spalenizny, kapiącej cyny i łuszczącego się lakieru próżniopławów...

Cóż, jeśli choć raz przeczytałeś Lema, nie masz wyjścia. Prędzej czy później napiszesz o kosmicznych statkach.

Ale napisanie o nich nie byłoby możliwe bez kilku osób.

Po pierwsze, chciałbym podziękować mojemu synowi i żonie. Kryspinowi za to, że dawał mi siłę do tego, by usiąść i pisać, a Mai za nonstopowe wspieranie w tym wysiłku. Bez nich dwojga ta książka nigdy by nie powstała. Dziękuję także mojemu bratu, Bartoszowi Podlewskiemu, za wspólne fascynacje fantastyką. I mojemu przyjacielowi, Jackowi Ciećwierzowi, za nastoletnie rozgrywki na planszy pożółkłych „Odkrywców Nowych Światów” czy „Galaktycznego Kupca” firmy Encore.

Dziękuję Erykowi Górskiemu i Robertowi Łakucie – dwóm sympatycznym facetom z Fabryki Słów, którzy uwierzyli w to, że warto zainwestować w space operę, i to w momencie, kiedy przez Polskę przetacza się istna fala fantasy i postapo. I Michałowi Gołkowskiemu, który ich do tego zachęcił, pokazując jedno z moich opowiadań nadesłanych do projektu postapokaliptycznej antologii.

Szczególne podziękowania należą się mojemu Redaktorowi – Michałowi Cetnarowskiemu, który – niczym wytrawny chirurg – bezlitośnie pociął i odchudził Głębię, nie zważając na moje płacze i jęki. Michał – nie wiem, ile Ci zapłacono, ale powinieneś podwoić tę kwotę. Głębia nie byłaby tym, czym jest, gdyby nie Ty.


Dotarliście aż do tego miejsca? No to jeszcze kilka podziękowań.


Dziękuję osobom z facebookowego fanpage’a „Marcin Podlewski wklepuje” – a w szczególności (kolejność losowa): Dominice Tarczoń, Pawłowi Matei, Arturowi Olchowemu, Tomkowi Krzywikowi, Monice Błądek, Sławomirowi Nieściurowi, Robertowi Szmidtowi i Dominice Węcławek – głównie za wsparcie, i to w momencie, gdy fanpage zawierał raptem kilka polubień. Część z wymienionych tu osób znalazła się w Głębi w ramach budowania pomostu czytelnik–książka, ale i dlatego, że koncepcja ta wydała mi się sympatyczna. W pierwszym tomie znajdziecie zatem Dominique Le Bouclier, Artura Aldera, Toma Krzywika czy Monikę Bladec, a nawet poważną chorobę – tak zwaną gorączkę Szmidta. Skala owych wprowadzeń jest co prawda niewielka, a nazwiska są niekiedy lekko przekształcone – ale zamierzam ów eksperyment kontynuować. Dlatego też dziękuję z tego miejsca mojemu kolejnemu przyjacielowi – Tomaszowi Borkowskiemu, którego życiowe doświadczenia i przemyślenia stały się inspiracją do powstania sekty Stripsów. Tomka nie trzeba nawet wstawiać do książki – jego duch i filozofia skaneryzmu unosi się nad każdym członkiem Symulacyjnej Techniki Rozwoju Intelektu Postludzkiego.


Pisząc space operę, masz dwa wyjścia: albo umiejscowisz ją w umownej przestrzeni galaktycznej, albo oprzesz się na istniejących mapach naszej Galaktyki. Wybrałem tę drugą opcję – dlatego też możecie znaleźć w sieci czy na oficjalnych mapach większość lokalizacji takich jak NGC 1624 czy inne, wymienione sektory wraz z ich umiejscowieniem w poszczególnych Ramionach Drogi Mlecznej. Zadanie było o tyle trudne, że duża część akcji pierwszego tomu rozgrywa się w granicznych fragmentach Ramienia Łabędzia (czyli Ramienia Zewnętrznego, znanego także jako Ramię Węgielnicy), a więc w obszarze słabo oznaczonym na mapach. Realnie istniejące miejsca wstawiałem jednak tam, gdzie tylko mogłem, i mam nadzieję, że będzie można już niebawem oznaczyć je jeszcze dokładniej tym bardziej, że w pisanym aktualnie tomie drugim galaktyczne spektrum wydarzeń nieco się poszerza. Dokonanie takiego researchu nie byłoby jednak możliwe bez ludzi z Forum Astronomii Amatorskiej (forumastronomiczne.pl), którzy wsparli mnie w trakcie pracy nad galaktycznymi mapami. Wielkie dzięki dla (kolejność losowa – nazwiska i nicki według preferencji wymienionych): Sebastiana Puławskiego, Filipa „Tranoxa” Wilka, Piotra Brycha, Piotra Guzika, Marianowskiego, Mikołaja Sabata, Panasmarasa, JackaE, Szymona Domagalskiego, Paethera i Grzegorza Berkowskiego.


Korzystając z okazji, chciałem podziękować też tym, bez których skoki przez Głębię nie byłyby możliwe. Chodzi o australijskich naukowców prof. Johna Webba i dr. Juliana Kinga z Uniwersytetu Nowej Walii, którzy zaprezentowali światu dowody na to, iż prawa fizyki są zmienne i że tak zwana stała struktury subtelnej może być różna w różnych częściach kosmosu. Zainteresowanych pracą obu uczonych odsyłam do czasopisma naukowego „Physical Letters Review” bądź do ciekawego artykułu zamieszczonego w polskim wydaniu „Newsweeka” o tytule „Największa cholerna tajemnica fizyki” Bożeny Kastory z 2010 roku. Zmienne wartości fizyczne naszego Wszechświata nie są jednak wystarczające do skoku przez Głębię – potrzeba tu nie tylko wsparcia antygrawitonów, ale i potencjału zawartego w aspekcie Alaina Aspecta, tyczącego się jednoczesności – dziękując kolejnemu naukowcowi, także odsyłam do zapoznania się z jego odkryciami, które doprowadziły niejednego uczonego do szaleństwa – ale też, jak się okazało, umożliwiły podróże międzygwiezdne.


Kończąc już: ostatnie ciepłe słowa kieruję do mego kota, Nerwosola, który – gdy opuszczały mnie już siły – wskakiwał na klawiaturę wysłużonego macbooka i trącał mnie łepkiem, bym brał się do roboty. I dziękuję też Tobie, drogi Czytelniku – za to, że razem ze mną wybrałeś się w tę podróż. Zostało jeszcze trochę stazy i migdałowej whisky – skoczymy raz jeszcze?

Marcin Podlewski





copyright © by Marcin Podlewski

copyright © by Fabryka Słów sp. z o.o., lublin 2015

wydanie i

isbn 978-83-7964-085-0

Wszelkie prawa zastrzeżone

All rights reserved

Książka ani żadna jej część nie może być przedrukowywana ani w jakikolwiek inny sposób reprodukowana czy powielana mechanicznie, fotooptycznie, zapisywana elektronicznie lub magnetycznie, ani odczytywana w środkach publicznego przekazu bez pisemnej zgody wydawcy.

projekt i adiustacja autorska wydania Eryk Górski, Robert Łakuta

grafika na okładce Dark Crayon, black gear Paweł Zaręba

projekt okładki „Grafficon” Konrad Kućmiński, Szymon Wójciak

redakcja Michał Cetnarowski

korekta Agnieszka Pawlikowska

skład oraz opracowanie okładki „Grafficon” Konrad Kucminski

skład wersji elektronicznej pan@drewnianyrower.com

sprzedaż internetowa





zamówienia hurtowe

Firma Księgarska Olesiejuk sp. z o.o. sp.j.

05-850 Ożarów Mazowiecki, ul. Poznańska 91

tel./faks: 22 721 30 00

www.olesiejuk.pl, e-mail: hurt@olesiejuk.pl



wydawnictwo

Fabryka Słów sp. z o.o.

20-834 Lublin, ul. Irysowa 25a

tel.: 81 524 08 88, faks: 81 524 08 91

www.fabrykaslow.com.pl

e-mail: biuro@fabrykaslow.com.pl

www.facebook.com/fabryka





