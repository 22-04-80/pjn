Spis treści




Rozdział 1



Rozdział 2



Rozdział 3



Rozdział 4



Rozdział 5



Rozdział 6



Rozdział 7



Rozdział 8



Rozdział 9



Rozdział 10



Rozdział 11



Rozdział 12



Rozdział 13



Rozdział 14



Rozdział 15



Rozdział 16



Rozdział 17



Epilog



Dla zainteresowanych



Bibliografia





Tytuł oryginału: Le grand roman des maths




Przekład: Krzysztof Rejmer

Redaktor prowadzący: Maria Zalasa

Redakcja: Katarzyna Nawrocka

Korekta: Grzegorz Krzymianowski




Projekt okładki: Design Partners s.c.




Copyright © Editions Flammarion, Paris, 2016

Copyright for Polish edition and translation © Wydawnictwo JK, 2017




Wszelkie prawa zastrzeżone. Żadna część tej publikacji nie może być powielana ani rozpowszechniana za pomocą urządzeń elektronicznych, mechanicznych, kopiujących, nagrywających i innych bez uprzedniego wyrażenia zgody przez właściciela praw.




ISBN 978-83-7229-705-1

Wydanie I, Łódź 2017




Wydawnictwo JK

Wydawnictwo JK, ul. Krokusowa 3,

92-101 Łódź tel. 42 676 49 69 www.wydawnictwofeeria.pl




Konwersję do wersji elektronicznej wykonano w systemie Zecer.





Ojej, ja nigdy nic z tej matematyki nie rozumiałam!

Jestem nieco zdegustowany. Dziś już chyba dziesiąty raz słyszę te słowa. Tymczasem minął dobry kwadrans, odkąd pani, która je tym razem wypowiedziała, przystanęła przy moim stoisku w grupie innych przechodniów, słuchając z uwagą, jak prezentuję różne ciekawostki geometryczne.

– A poza tym czym się pan zajmuje? – zapytała.

– Jestem matematykiem.

– Ojej, ja nigdy nic z tej matematyki nie rozumiałam!

– Ach tak? Ale przecież to, co opowiadałem, jak mi się wydaje, zainteresowało panią.

– Tak… Ale to… To przecież nie jest prawdziwa matematyka. To jest zrozumiałe.

No tak. Coś takiego nigdy nie przyszło mi do głowy. Czyżby matematyka była z definicji nauką, której nie da się zrozumieć?

Początek sierpnia, promenada Félixa Faure’a w miejscowości La Flotte-en-Ré. Jestem na niewielkim letnim targowisku. Po mojej prawej stronie można sobie zrobić tatuaż henną czy drobne warkoczyki, po lewej mam sprzedawcę akcesoriów do telefonów komórkowych, a przed sobą prezentację biżuterii i najrozmaitszych cacek. A pośród tego wszystkiego ja z moim matematycznym stoiskiem. W wieczornym chłodzie spokojnie przechadzają się urlopowicze. Uwielbiam prezentowanie matematyki w niezwykłych miejscach. Wszędzie tam, gdzie ludzie się tego nie spodziewają. Tam, gdzie tracą swoją zwykłą nieufność…

– Starzy nie uwierzą, że podczas wakacji uczyłem się matematyki! – rzuca mi licealista powracający z plaży.

Fakt, podchodzę ich nieco zdradziecko. Ale jak trzeba, to trzeba. To są moje ulubione chwile. Uwielbiam obserwować, jak zachowują się ludzie przeświadczeni, że są całkiem na bakier z matematyką, kiedy proponuję im zagłębienie się w niej na kwadrans. Wokół mnie nie robi się wcale pusto. Pokazuję im origami, magiczne sztuczki, gry i zagadki… Dla każdego coś miłego.

Dobrze się przy tym bawię, ale w głębi duszy jest mi jednak przykro. Jak to się stało, że trzeba ukrywać przed ludźmi, że zajmują się matematyką, żeby czerpali z tego przyjemność? Dlaczego to słowo budzi w nich strach? Jest oczywiste, że gdybym na moim stoliku umieścił szyldzik „matematyka”, równie dobrze widoczny jak napisy „biżuteria i naszyjniki”, „telefony” albo „tatuaże” znajdujące się na sąsiednich stoiskach, nawet w czwartej części nie odniósłbym takiego sukcesu. Ludzie nie zatrzymywaliby się. Być może nawet skręcaliby w bok, odwracając spojrzenie.

* * *

Ciekawość bierze jednak górę. Obserwuję to na co dzień. Matematyka budzi strach, ale i fascynuje. Nie lubią jej, choć chcieliby lubić. Albo przynajmniej zyskać wgląd w jej mroczne głębie. Uważają tę dziedzinę za hermetyczną i niedostępną. To nieprawda. Przecież można kochać muzykę, nie będąc muzykiem albo cieszyć się dobrym posiłkiem, nie będąc wielkim kucharzem. Dlaczego zatem należałoby być matematykiem lub posiadać wyjątkowy intelekt, by słuchać opowieści o matematyce i pozwolić pieścić swój umysł algebrze lub geometrii? Nie trzeba wchodzić w techniczne detale, żeby rozumieć wielkie idee i dać się nimi oczarować.

A zatem pora wyruszyć w drogę. Jeśli pozwolicie, będę waszym przewodnikiem. Poprowadzę was przez meandry jednej z najbardziej fascynujących i zdumiewających nauk. Pójdźmy na spotkanie ludzi tworzących historię dzięki ich nieoczekiwanym odkryciom i fantastycznym ideom.

Matematykę, całkiem nieświadomie, kształtowali od zarania dziejów liczni artyści, twórcy, odkrywcy, rzemieślnicy, a także rozmaici marzyciele i ludzie ciekawi świata. Mimo wszystko byli to matematycy. Pierwsi, którzy stawiali pytania, którzy szukali, burzyciele i myśliciele. Jeśli chcemy ich zrozumieć, dowiedzieć się, skąd wzięła się matematyka, musimy podążyć ich śladami, bo to od nich wszystko się zaczęło.

Ruszajmy zatem ku wielkiej przygodzie z matematyką!





Rozdział 1




Nieuświadomiona matematyka


Po powrocie do Paryża na miejsce mojego nowego eksperymentu wybieram Luwr, położony w samym środku stolicy. Matematyka w Luwrze? Wydaje się to absurdalne. Ta dawna rezydencja królewska zamieniona na muzeum dziś jest raczej przestrzenią przeznaczoną dla malarzy, rzeźbiarzy, archeologów oraz historyków niż dla matematyków. A jednak to właśnie tu poszukamy ich pierwszych śladów.

Od wejścia wita mnie wielka piramida ze szkła wzniesiona na dziedzińcu Napoleona, będąca zaproszeniem do geometrii. Jednak ja wybieram się dziś na spotkanie ze znacznie odleglejszą przeszłością. Wchodzę do muzeum i ruszam wehikułem czasu, coraz bardziej oddalając się od współczesności. Defiluję przed królami Francji, przemierzam renesans i średniowiecze, by dotrzeć do antyku. Sale przesuwają się jedna po drugiej, mijam rzymskie posągi, greckie amfory i egipskie sarkofagi. Zmierzam ku jeszcze wcześniejszym czasom. I oto zanurzam się w prehistorii, a wędrując tak przez stulecia, muszę o wszystkim zapomnieć. Zapomnieć o liczbach. Zapomnieć o geometrii. Zapomnieć o literach. Na początku nikt nic nie wiedział. Nawet tego, że trzeba coś wiedzieć.

Pierwszy przystanek w Mezopotamii. I oto cofnęliśmy się o dziesięć tysięcy lat.

Po chwili namysłu decyduję się podążyć jeszcze dalej. Półtora miliona lat wstecz, żeby znaleźć się w samym sercu paleolitu. W tej epoce ogień nie ma jeszcze funkcji użytkowej, a Homo sapiens jest dopiero dalekim projektem. Jesteśmy w królestwie Homo erectus w Azji, Homo ergaster w Afryce, być może także wśród kilku naszych na razie nieodkrytych kuzynów. To epoka kamienia łupanego. W użyciu są pięściaki.

Oto na skraju obozowiska pracują wytwórcy pięściaków. Jeden z nich właśnie chwycił bułę jeszcze nieobrobionego krzemienia, którą znalazł przed kilkoma godzinami. Siada na ziemi – zapewne po turecku – bierze leżący obok siebie ciężki kamień i trzymając bułę w drugiej dłoni, zaczyna uderzać kamieniem w jej brzeg. Odpryskuje pierwszy odłamek. Hominid ogląda wynik swojej pracy, obraca krzemień i powtórnie uderza z drugiej strony. Po odłupaniu z krzemienia dwóch kawałków powstają w nim wgłębienia, które spotykając się, tworzą ostrą krawędź. Teraz nie pozostaje już nic innego, jak powtarzać tę czynność na całym obwodzie krzemienia. W kilku miejscach pięściak jest zbyt gruby i trzeba jeszcze usunąć trochę materiału, żeby nadać wykonywanemu przedmiotowi pożądaną formę.

Bo kształt pięściaka nie jest wcale dziełem przypadku ani chwilowej fantazji. Jest przemyślany, wypracowany, przekazywany z pokolenia na pokolenie. Istnieje kilka ich rodzajów, w zależności od epoki i miejsca wykonania. Niektóre mają wygląd kropli wody z wystającym końcem, z kolei inne, bardziej zaokrąglone, mają kształt jajka, podczas gdy jeszcze inne przypominają raczej równoramienny trójkąt o lekko wypukłych bokach.



Pięściak z dolnego paleolitu

Wszystkie one mają jednak pewien wspólny element: oś symetrii. Czy taka geometria ma w sobie jakiś aspekt praktyczny, czy też stoi za nią po prostu doznanie estetyczne, które skłoniło naszych przodków do wyboru tej właśnie formy? Trudno powiedzieć. Pewne jest tylko jedno: że symetria nie bierze się z przypadku. Twórca musi przemyśleć swoje uderzenie. Musi myśleć o formie, zanim jeszcze przystąpi do dzieła. Zbudować w sobie mentalny, abstrakcyjny obraz przedmiotu, który ma wykonać. Mówiąc inaczej, posłużyć się matematyczną wyobraźnią.

Ukończywszy pracę, twórca pięściaka ogląda nowe narzędzie. Trzymając je w palcach, patrzy na nie pod światło. Chce lepiej zbadać kształt, żeby go dopracować, uderzyć tu czy tam, aż wreszcie wszystko będzie takie, jakie być powinno. O czym wtedy myśli? Czy odczuwa ową wspaniałą ekscytację, jaka towarzyszy naukowemu odkryciu: świadomość możliwości zrozumienia i kształtowania świata dzięki wykorzystaniu abstrakcyjnej idei? To nieistotne, że wielkie czasy myślenia abstrakcyjnego jeszcze nie nadeszły. Przecież epoka wymaga pragmatyzmu. Pięściak potrzebny jest do cięcia drewna, krojenia mięsa, przebijania skóry, kopania w ziemi.

Teraz jednak posuńmy się tylko trochę w naszej wędrówce. Pozwólmy spać owym pradawnym czasom i może zbyt ryzykownym hipotezom; powróćmy do tego, co będzie właściwym punktem wyjścia dla naszej przygody: do Mezopotamii w VIII tysiącleciu p.n.e.

Na ziemiach Żyznego Półksiężyca, w krainie, która kiedyś zostanie nazwana Irakiem, trwa właśnie rewolucja neolityczna. Dotarła tu niedawno. Osadnictwo odniosło już sukces na równinach Północy. Rejon ten stanowi swoiste laboratorium dla wszystkich innych nowinek. Skupiska domów z glinianych cegieł zaczynają tworzyć wioski, a co bardziej odważni budowniczowie dodają do tych domów piętra. Rolnictwo jest już bardzo dobrze rozwinięte. Dobry klimat pozwala na uprawę ziemi bez sztucznego nawadniania. Zwierzęta i rośliny są stopniowo udomowiane. Ceramika nabiera kształtów.

* * *

No właśnie, pomówmy o ceramice! Bo choć wiele świadectw tej epoki znikło bezpowrotnie w meandrach czasu, to niektóre wciąż istnieją. Archeolodzy znajdują wciąż tysiące garnków, talerzy, dzbanów, misek, czasz. Muzealne witryny wokół mnie są ich pełne. Najstarsze liczą sobie dziewięć tysięcy lat i z sali do sali, tak jak kamyki Tomcia Palucha, prowadzą nas przez stulecia. Mają różne wielkości i wszystkie możliwe kształty, różne zdobienia, reliefy, malowidła, grawerunki. Niektóre mają podstawy, część jest wyposażona w uchwyty. Niektóre są całe, inne popękane, potłuczone, poskładane z kawałków, a z jeszcze innych pozostały tylko nieliczne fragmenty.

Ceramika jest pierwszym wytworem powstałym z użyciem ognia, starszym niż brąz, żelazo czy szkło. Z gliny, owej plastycznej i kopalnej substancji, która występuje obficie na tamtych zasiedlonych przez ludzi terenach, garncarze potrafią tworzyć przedmioty odpowiadające ludzkim potrzebom. Jeśli mają one właściwy kształt, wystarczy suszyć je przez kilka dni, a potem wypalić w wielkim ogniu, by je utwardzić. Technika ta jest znana od bardzo dawna. Już dwadzieścia tysięcy lat temu wytwarzano w ten sposób niewielkie posążki. Jednak dopiero niedawno, wraz z osadnictwem, pojawiła się myśl, by w ten sposób wyrabiać przedmioty codziennego użytku. Nowy styl życia pociągnął za sobą konieczność magazynowania, dlatego zaczęto wytwarzać bardzo pojemne naczynia.

Owe terakotowe pojemniki szybko się rozprzestrzeniły jako przedmioty codziennego użytku, niezbędne w zbiorowej organizacji wiejskiego życia. Potem pozostały jeszcze do zrobienia naczynia stołowe, tyleż trwałe, co i piękne. Wkrótce ceramikę zaczęto dekorować. I tu znów zrodziło się wiele różnych szkół. Jedni twórcy wykonywali motywy dekoracyjne w świeżej glinie za pomocą muszli lub patyka. Inni grawerowali wypalone już naczynia odłamkami kamienia. Jeszcze inni woleli malować powierzchnię, wykorzystując do tego naturalne barwniki.

Kiedy wędruję po salach starożytnego Wschodu, uderza mnie bogactwo motywów geometrycznych stworzonych w Mezopotamii. Tak samo jak w przypadku pięściaków wykonywanych przez pradawnych wytwórców, niektóre symetrie wydają się zbyt pomysłowe, by mogły nie być wynikiem dojrzałego namysłu. Moją uwagę przyciągają fryzy – ozdobne pasy obiegające brzegi waz. Fryzy są dekoracyjnymi wstęgami powstałymi z użyciem jednego prostego motywu, który wielokrotnie powtarza się wzdłuż obwodu naczynia. Do najczęściej spotykanych motywów należy piła o trójkątnych zębach. Istnieją też fryzy tworzone przez dwa przeplatające się pasma. Są fryzy w jodełkę, kwadratowe krenelaże, punktowane romby, szrafowane trójkąty, splatające się ze sobą okręgi…

Kiedy przechodzę do kolejnych rejonów i epok, spostrzegam wciąż nowe wzory. Niektóre motywy są bardzo popularne. Są one powtarzane, przekształcane, ulepszane, pojawiają się w różnych wariantach. A potem, kilka stuleci później, zostają porzucone, jako przeżytek zastąpione nowymi wzorami, zgodnymi z duchem czasu.

Oglądam ich defiladę, a moje oczy matematyka aż błyszczą. Widzę symetrie, obroty, przesunięcia. Wtedy zaczynam w myślach selekcjonować i porządkować wzory. Przypomina mi się kilka twierdzeń poznanych podczas studiów. Klasyfikacja geometrycznych przekształceń1, tego właśnie mi trzeba – wyjmuję zeszyt oraz ołówek i zaczynam bazgrać.

Przede wszystkim widoczne są tu obroty. Na wprost mnie znajduje się fryz stworzony z zazębiających się elementów o kształcie litery S. Przekrzywiam głowę, żeby zyskać pewność. Tak, oczywiście. Ten motyw jest niezmienniczy ze względu na obrót o sto osiemdziesiąt stopni. Jeśli obrócę dzban do góry nogami, wygląd fryzu będzie dokładnie taki sam.



Są tu również i inne symetrie. Istnieje kilka ich rodzajów. Powoli uzupełniam listę i to poszukiwanie skarbów zaczyna mnie wciągać. Szukam fryzów odpowiadających poszczególnym przekształceniom geometrycznym. Przechodzę z jednej sali do drugiej, zawracam. Niektóre eksponaty są uszkodzone. Czasem muszę mrużyć oczy, żeby odtworzyć w wyobraźni motywy zdobiące gliniane naczynie sprzed tysięcy lat. Gdy znajdę coś nowego, zaraz sprawdzam. Czytam opis, żeby poznać chronologię pojawiania się wzorów.

Ile powinienem ich znaleźć? Po chwili zastanowienia w końcu udaje mi się to określić dzięki słynnemu twierdzeniu. Istnieje dokładnie siedem rodzajów fryzów. Siedem grup geometrycznych przekształceń, które pozostawiają je niezmienionymi. Ani mniej, ani więcej.

Oczywiście mieszkańcy Mezopotamii tego wszystkiego nie wiedzieli. Ponieważ teoria, o której mówię, pojawiła się w epoce odrodzenia! Jednakże nieświadomie i bez innego celu niż dekorowanie ceramiki harmonijnymi i oryginalnymi motywami owi prehistoryczni garncarze stworzyli podwaliny niesamowitej dziedziny, którą zajmowała się cała społeczność matematyków kilka tysięcy lat później.

Przeglądam notatki. Są niemal kompletne. Niemal? Jeden z tych siedmiu wzorów wciąż gdzieś mi umyka. Trochę się tego spodziewałem, bo to najbardziej skomplikowany wzór spośród wszystkich znajdujących się na mojej liście. Szukam takiego, który obrócony poziomo wygląda tak samo, ale dopiero po przesunięciu o połowę długości pojedynczego elementu. Dziś nazywamy to symetrią z poślizgiem. Prawdziwe wyzwanie dla mieszkańców Mezopotamii!

Ponieważ mam jeszcze przed sobą sporo sal, nie tracę nadziei. Śledztwo trwa. Obserwuję najdrobniejsze detale, szukam najskromniejszej wskazówki. Piętrzą się przykłady zaobserwowanych już sześciu wzorów. W moim zeszycie mieszają się daty, schematy i bazgroły. Wciąż jednak nie ma śladu tajemniczego siódmego fryzu.

Nagle czuję uderzenie adrenaliny. Dostrzegam w gablocie żałośnie wyglądający ceramiczny ułomek, zaledwie drobny fragment jakiegoś naczynia. Od góry do dołu biegną przezeń nakładające się na siebie cztery częściowe, lecz dobrze widoczne fryzy. Jeden z nich natychmiast przyciąga moją uwagę. Trzeci w kolejności. Składa się z elementów przypominających nachylone fragmenty prostokąta, które układają się w kształt kłosa. Mrugam w niedowierzaniu, a potem uważnie mu się przyglądam i robię szkic w zeszycie, jak gdybym obawiał się, że wzór zniknie mi sprzed oczu. Geometria jest tu właśnie taka, jak być powinna. Oto symetria z poślizgiem. Odnalazł się siódmy fryz.



Obok tego eksponatu jest tabliczka z opisem: „Fragment pucharu dekorowanego poziomym pasem i punktowanymi rombami. Połowa V tysiąclecia p.n.e.”.

Umieszczam to na mojej osi czasu. V tysiąclecie przed Chrystusem. To wciąż jeszcze prehistoria, ponad tysiąc lat przed wynalezieniem pisma, a twórcy ceramiki z Mezopotamii znali już, nawet o tym nie wiedząc, wszystkie przypadki twierdzenia, które zostało udowodnione dopiero sześć tysięcy lat później.

Kilka sal dalej odkrywam dzban z trzema uchwytami, który także należy do siódmej kategorii; choć motyw rozwija się spiralnie, struktura geometryczna jest ta sama. Nieco dalej jeszcze jeden przykład. Chcę kontynuować poszukiwania, ale nagle zmienia się scenografia – dotarłem do kresu zbiorów orientalnych. Idąc dalej, znajdę się w Grecji. Ostatnie spojrzenie na moje notatki. Fryzy z symetrią z poślizgiem można policzyć na palcach jednej dłoni. Robi mi się gorąco.

JAK ROZPOZNAĆ SIEDEM KATEGORII FRYZÓW?

Pierwsza kategoria to te… które nie mają żadnej szczególnej właściwości geometrycznej2. To powtarzający się motyw bez żadnych osi symetrii czy też środków obrotu. Dotyczy to przede wszystkim motywów, które nie wykorzystują figur geometrycznych, a jedynie rysunki figuratywne, takie jak postacie zwierząt.



Druga kategoria to te, w których linia pozioma dzieląca fryz na połowy jest osią symetrii.



Do trzeciej kategorii należą fryzy z pionową osią symetrii. Ponieważ fryz zawiera motyw powtarzający w poziomie, także oś symetrii powtarza się w poziomie.



Do czwartej kategorii należą fryzy niezmiennicze ze względu na obrót o kąt półpełny. Jeśli popatrzycie na ten rysunek, a potem odwrócicie go do góry nogami, to za każdym razem ujrzycie to samo.



Piąta kategoria to symetria z poślizgiem. To jest ta słynna kategoria, którą odkryłem, kończąc oglądanie kolekcji ceramiki z Mezopotamii. Jeśli przekształcicie ten fryz, obracając go wokół osi poziomej (jak w przypadku drugiej kategorii), otrzymacie fryz podobny, ale przesunięty o połowę długości podstawowego motywu.



Szósta i siódma kategoria nie odpowiadają nowym przekształceniom geometrycznym, ale łączą kilka cech omówionych w poprzednich przypadkach. I tak fryzy należące do kategorii szóstej mają i poziomą, i pionową oś obrotu, a także mają środek obrotu o kąt półpełny.



Siódma kategoria to fryzy o pionowej osi symetrii, środku obrotu i o symetrii z poślizgiem.



Trzeba zauważyć, że ten podział dotyczy jedynie struktury geometrycznej i nie wyklucza istnienia różnych wariacji kształtu motywu. I tak poniższe fryzy, choć odmienne, wszystkie należą do siódmej kategorii.





A zatem każdy fryz, jaki tylko moglibyśmy wymyślić, będzie należał do jednej z siedmiu kategorii. Jakakolwiek inna kombinacja jest geometrycznie niemożliwa. Zdumiewające, że najczęściej spotyka się dwie ostatnie kategorie. Łatwiej jest bez namysłu rysować figury, które mają wiele symetrii, niż takie, które mają ich mało.



Po sukcesie, który odniosłem na wystawie sztuki Mezopotamii, następnego dnia przypuszczam szturm na antyczną Grecję. Ledwie trafiam na miejsce, a już nie wiem, w którą stronę obrócić głowę. Nagle polowanie na fryzy staje się dziecinną igraszką. Wystarcza zaledwie kilka kroków, rzut oka na kilka gablot, kilka czarnych amfor zdobionych czerwonymi postaciami, by odnaleźć reprezentantów wszystkich siedmiu rodzajów fryzów z mojej listy. Wobec takiej obfitości porzucam statystykę, którą prowadziłem, oglądając ceramikę Mezopotamii. Zdumiewa mnie bogactwo wyobraźni artystów. Pojawiają się wciąż nowe motywy, za każdym razem bardziej złożone i pomysłowe. Wielokrotnie muszę zrobić przerwę i skupić się, żeby rozwikłać splatające się i wirujące wokół mnie zawijasy.

W kącie jednej z sal dostrzegam lutroforę, której widok odbiera mi dech. Lutrofora jest podłużną amforą z dwoma uchwytami, która służyła do noszenia wody do kąpieli, ta tutaj jest wysoka na ponad metr. Jej fryzy nawarstwiają się, a ja zaczynam przypisywać im kategorie. Pierwsza. Druga. Trzecia. Czwarta. Piąta. W ciągu kilku sekund identyfikuję pięć z siedmiu struktur geometrycznych. Amfora stoi przy ścianie, ale wychylając się nieznacznie, mogę spostrzec, że szósta kategoria znajduje się po jej niewidocznej stronie. Brakuje tylko jednej. To by było zbyt piękne. O dziwo, brakuje nie tej, której poszukiwałem poprzednio. Czasy się zmieniły, moda również, to nie symetrii z poślizgiem mi brakuje, ale połączenia symetrii względem pionowej osi, symetrii obrotowej i symetrii z poślizgiem.

Gorączkowo jej szukam, oglądam każdy detal. Nic nie znajduję. Nieco rozczarowany już mam zamiar zrezygnować, gdy spostrzegam pewien szczegół. Na środku amfory znajduje się scena z dwiema postaciami. Na pierwszy rzut oka nie wydaje się, żeby w tym miejscu mógł znaleźć się fryz. A mimo to na samym dole, po prawej stronie tej sceny, jest coś, co przyciąga moją uwagę; amfora, na której widnieje centralna figura. Waza wyobrażona na wazie! Autotematyzm sprawia, że po mojej twarzy przebiega uśmiech. Mrużę oczy, bo rysunek jest nieco uszkodzony, ale nie pozostawia wątpliwości: fryz znajduje się na tej zachowanej części, to istny cud! To jest właśnie to, czego mi brakuje!

Nieco dalej spotyka mnie nowe zaskoczenie. Fryzy trójwymiarowe! A ja sądziłem, że perspektywę odkrył dopiero renesans. Ciemne i jasne obszary, umiejętnie połączone przez artystę, tworzą grę cieni i świateł, tym samym przydając objętości obiektom geometrycznym umieszczonym na obwodzie tego wielkiego naczynia.

Im więcej się przede mną ujawnia, tym więcej rodzi się pytań. Niektóre eksponaty zamiast fryzów mają na powierzchni parkietaż. Mówiąc inaczej, obiekty geometryczne nie wypełniają jedynie wąskiego paska obiegającego przedmiot, ale całą powierzchnię, powiększając w ten sposób liczbę możliwych kombinacji geometrycznych.

Po Grekach nadchodzą Egipcjanie, Etruskowie i Rzymianie. Odkrywam iluzję koronek wycinanych w samym kamieniu. Kamienne pasy łączą się i naprzemiennie biegną wyżej i niżej, w doskonale regularnie splecionej sieci. Potem, jak gdyby eksponaty już mi nie wystarczały, zaczynam przyglądać się samemu Luwrowi. Sufitom, posadzkom, portalom. Wracając do domu, uświadamiam sobie, że nie potrafię się powstrzymać przed wypatrywaniem. Na ulicy oglądam balkony domów, wzory na ubraniach przechodniów, ściany w korytarzach metra…

Wystarczy inaczej popatrzeć na świat, żeby dostrzec, jak rodzi się matematyka. Pogoń za nią jest fascynująca i nie ma końca.

I przygoda dopiero się zaczyna.



* * *



* Chodzi o izometrie, czyli przekształcenia niezmieniające odległości pomiędzy punktami. Na płaszczyźnie takimi przekształceniami są: tożsamość, przesunięcie, symetria środkowa, obrót, symetria osiowa, symetria z poślizgiem. One to warunkują możliwe symetrie fryzów (przyp. tłum.). [wróć]



Wszystkie te przypadki oczywiście są symetryczne ze względu na przesunięcie (translację) w poziomie o długość podstawowego motywu (przyp. tłum.). [wróć]





Rozdział 2




I stała się liczba


To naprawdę dobre czasy dla Mezopotamii. Pod koniec IV tysiąclecia p.n.e. część małych wiosek przekształca się w kwitnące miasta. Niektóre z nich już liczą dziesiątki tysięcy mieszkańców! Technika rozwija się na niespotykaną dotąd skalę. Wszyscy rzemieślnicy – czy to architekci, złotnicy, garncarze, tkacze, stolarze, czy też rzeźbiarze – muszą dać dowody swej pomysłowości, by sprostać stojącym przed nimi technicznym wyzwaniom. Metalurgia nie osiągnęła jeszcze swej szczytowej formy rozwoju, ale prace wciąż trwają.

Sieć dróg powoli pokrywa cały region. Rozwija się wymiana kulturowa i handlowa. Stopniowo powstaje coraz bardziej skomplikowana hierarchia, a Homo sapiens odkrywa zalety administrowania. To wszystko wymaga piekielnej organizacji! Aby zaprowadzić porządek, niezbędne jest pismo. Najwyższy już czas, by nasz gatunek je odkrył i tym samym zaczął tworzyć historię. W owej nadchodzącej rewolucji matematyka odegra rolę awangardy.

Podążmy tymczasem wzdłuż biegu Eufratu, porzuciwszy wyżyny północy, które były świadkiem narodzin pierwszych wiejskich osad, i skierujmy się ku Sumerowi, zajmującemu równiny dolnej Mezopotamii. Odtąd to właśnie tu, na stepach Południa, skupiać się będą największe ludzkie osiedla. Idąc wzdłuż rzeki, mijamy miasta Kisz, Nippur, Szuruppak. Są jeszcze młode, ale rozpoczynająca się epoka obiecuje im wielkość i bogactwo.

A potem na horyzoncie nagle pojawia się miasto Uruk.

Uruk jest ludzkim mrowiskiem, które swą sławą i potęgą opromienia cały Bliski Wschód. Miasto o barwie pomarańczy, zbudowane głównie z terakotowych cegieł, rozciąga się na obszarze ponad stu hektarów, a zagubiony w nim wędrowiec może włóczyć się godzinami po zatłoczonych ulicach. W sercu miasta wzniesiono wiele monumentalnych świątyń. Tu oddaje się cześć bogowi Anu, ojcu wszystkich bogów, ale przede wszystkim Inannie, Pani Niebios. Właśnie dla niej wzniesiono kompleks świątynny E-anna, którego największe budowle mają długość czterdziestu i szerokość trzydziestu metrów. To wystarczy, by oszołomić licznych przygodnych podróżnych.

Zbliża się lato i – jak co roku o tej porze – miasto zaczyna tętnić życiem. Wkrótce ku pastwiskom na północy podążą stada owiec, by powrócić dopiero na początku pory chłodów. Przez kilka miesięcy pasterze będą dbać o powierzone im zwierzęta, zapewniając im pożywienie i bezpieczeństwo, tak by potem całe powróciły do swych właścicieli. Sama świątynia E-anna posiada stada liczące dziesiątki tysięcy sztuk. Karawany są tak ogromne, że często towarzyszą im żołnierze, by w drodze chronić je przed niebezpieczeństwami, jakie niesie podróż.

Wyprawienie tak wielkich stad bez zastosowania środków ostrożności nie wchodzi w rachubę. Umowa z pasterzami jest prosta: mają zwrócić tyle zwierząt, ile wywędrowało z miasta. Nie wolno dopuścić, żeby jakakolwiek część stada zaginęła albo żeby kilka sztuk zostało po cichu sprzedanych.

To rodzi nowy problem: jak sprawdzić, czy liczebność powracającego stada odpowiada liczebności stada, które wyruszyło? Aby go rozwiązać, stosuje się wymyślony przed wiekami system glinianych żetonów. Istnieją różne ich rodzaje – w zależności od kształtu lub wyrytych znaków pojedynczy żeton odpowiada jednemu lub wielu rzeczom lub zwierzętom. Owcę symbolizuje zwykły krążek oznaczony krzyżem. W chwili gdy stado wyrusza, umieszcza się w naczyniu tyle żetonów, ile sztuk liczy stado. Wystarczy porównać po powrocie liczebność stada z zawartością naczynia, by sprawdzić, czy żadnego zwierzęcia nie brakuje. Dużo później żetony te zyskały łacińską nazwę calculi, „małe kamyki”, skąd wzięło się słowo calcul – rachunek.

Metoda ma walor praktyczny, ale jest w niej pewien kruczek. Kto pilnuje żetonów? Bo zaufanie muszą mieć obie strony, także pasterze powinni mieć pewność, że pozbawiony skrupułów właściciel podczas ich nieobecności nie dorzuci do urny kilku żetonów. Właściciele mogliby się nieźle urządzić, żądając odszkodowań za zwierzęce „martwe dusze”!

Trzeba nieźle się natrudzić, żeby w końcu znaleźć dobre rozwiązanie. Ale jest: żetony należy umieścić w wielkiej wydrążonej kuli z gliny dającej się szczelnie zamknąć. Po zamknięciu każda ze stron składa na wierzchu podpis, żeby potwierdzić autentyczność zawartości kuli. Odtąd zmiana liczby żetonów bez rozbicia naczynia jest niemożliwa. Pasterze mogą spokojnie wyruszyć ze stadami.

To jednak stwarza dużą niewygodę, tym razem dla właścicieli. Ze względu na swoje interesy powinni oni wiedzieć, ile zwierząt liczą ich stada. I co z tym zrobić? Zapamiętać liczbę owiec? To nie takie proste, gdy w języku nie ma słów na oznaczenie tak wielkich liczb. A może zaopatrzyć się w dodatkowy zestaw niezapieczętowanych żetonów dla każdej kuli? Mało praktyczne.

W końcu pojawia się rozwiązanie. Za pomocą zaostrzonej trzciny na powierzchni każdej kuli należy zaznaczyć znajdujące się w jej środku żetony. Dzięki temu można w dowolnej chwili sprawdzić zawartość naczynia bez konieczności jego rozbicia.

Ta metoda okazuje się na tyle wygodna, że znajduje zastosowanie nie tylko w liczeniu owiec, lecz także w odniesieniu do umów na inne produkty. Zboża takie jak jęczmień i pszenica, a także wełna oraz tekstylia, metale, biżuteria, kamienie szlachetne, olej czy ceramika też mają swoje własne żetony. Nawet podatki reguluje się za pomocą żetonów. Krótko mówiąc, pod koniec IV tysiąclecia w mieście Uruk wszystkie prawidłowo sporządzone umowy muszą być potwierdzone z wykorzystaniem glinianej kuli wypełnionej glinianymi żetonami.

Wszystko działa jak należy, aż pewnego dnia rodzi się nowy pomysł. Idea jest genialna i tak prosta, że aż dziw, że nie wymyślono jej wcześniej. Skoro liczba zwierząt jest zapisana na powierzchni kuli, to po co umieszczać wewnątrz żetony? Można odwzorować te żetony na jakimkolwiek kawałku gliny. Na przykład na płaskiej tabliczce.

I tak powstaje to, co nazywamy pismem.

Znów jestem w Luwrze. Zbiory działu starożytności orientalnych świadczą o prawdziwości całej tej historii. Pierwsza rzecz, która mnie uderza, gdy patrzę na gliniane „koperty” na żetony, to ich rozmiary. Gliniane kulki, które Sumerowie modelowali, obracając je wokół kciuka, są niewiele większe niż piłeczki do ping-ponga. Rozmiary żetonów nie przekraczają centymetra.

Nieco dalej spostrzegam pierwsze tabliczki, piętrzące się w gablotach. Uwiecznione na nich pismo powoli nabiera precyzji i przyjmuje klinową postać, złożoną z drobnych nacięć kształtem przypominających gwoździe. Po upadku dawnej cywilizacji Mezopotamii na początku naszej ery większość tabliczek przez stulecia spokojnie śpi w ruinach miast, aż do XVII wieku, gdy na tych ziemiach pojawiają się europejscy archeologowie i rozpoczynają wykopaliska. Dopiero w XIX wieku tabliczki powoli zaczęto odczytywać.

Mezopotamskie tabliczki są niezbyt duże, podobnie jak kule. Niektóre mają rozmiary zwykłej wizytówki, ale pokrywają je setki drobnych znaków, które tłoczą się jeden obok drugiego. Jak widać, mezopotamscy pisarze nie marnowali nawet skrawka gliny! Umieszczone obok eksponatów informacje pozwalają zrozumieć sens tych tajemniczych symboli. Dotyczą one zwierząt, biżuterii albo zboża.

Obok mnie fotografuje się kilku turystów… razem ze swoimi tabletami. Oto perskie oko historii, która w swej figlarności poprowadziła pismo przez tyle różnych technik, od gliny po papier, przez marmur, wosk, papirus oraz pergamin, i której ostatni żart nadał elektronicznym tabletom kształt ich glinianych praprzodków. Zestawienie tych dwóch przedmiotów ma w sobie coś wyjątkowo wzruszającego. Kto wie, czy za pięć tysięcy lat te dwie tabliczki nie spotkają się, leżąc obok siebie w tej samej muzealnej witrynie1?

Czas płynie i oto jesteśmy już na początku III tysiąclecia p.n.e. Kolejny etap został zamknięty: liczby oderwały się już od zliczanych rzeczy. Przedtem, w czasach kulistych kopert oraz pierwszych tabliczek, rodzaj symboli używanych podczas liczenia zależał od rodzaju rozważanych obiektów. Owca nie jest krową, a więc znaki używane przy liczeniu owiec były inne niż znaki używane przy liczeniu krów. Każda rzecz, która mogła być zliczana, miała swój własny symbol, tak samo jak posiadała swe własne żetony.

Ale teraz już koniec z tą rozrzutnością. Liczby otrzymują swoje własne symbole. A to znaczy, że teraz, żeby zapisać osiem owiec, nie używa się już ośmiu symboli oznaczających owcę, ale po symbolu owcy zapisuje się liczbę osiem. A żeby zapisać osiem krów, wystarczy zastąpić symbol owcy symbolem krowy. Ósemka, sama liczba, się nie zmienia.

Ten etap rozwoju ludzkiej myśli ma podstawowe znaczenie. Gdyby trzeba było podać datę narodzin matematyki, to chyba wybrałbym ten właśnie moment w historii. Moment, w którym powstała liczba sama w sobie i sama dla siebie, ten moment, w którym oderwała się od konkretu, by pozwolić lepiej rozumieć rzeczywistość. Wszystko, co działo się wcześniej, było tylko okresem inkubacji. Pięściaki, fryzy, żetony, niczym preludia do narodzin liczby.

Od tego momentu liczba jest już abstrakcją, czyli tym, co charakteryzuje matematykę: naukę o najwyższym stopniu ogólności. Obiekty badane przez matematykę nie mają tożsamości fizycznej. Nie są materialne, nie są zbudowane z atomów. Są jedynie ideami. Ale jakże skutecznym narzędziem poznania świata są te idee!

Zapewne nie jest dziełem przypadku, że konieczność zapisu liczb pojawiła się w tym krytycznym momencie rodzenia się pisma. Bo o ile wszystkie inne idee można bez problemu przekazywać ustnie, to wydaje się, że stworzenie systemu liczbowego bez zapisu za pomocą znaków rodzi znaczne trudności. Czy jeszcze i dziś myśl o posługiwaniu się liczbami, sama w sobie, może być oderwana od ich zapisu? Co widzicie, myśląc o owcy? Zapewne wyobrażacie sobie zwierzę poruszające się na czterech kończynach, o grzbiecie porośniętym wełną. Nie przychodzi wam do głowy wizualizacja czterech liter tworzących słowo „owca”. A jeśli owcę miałaby zastąpić liczba sto dwadzieścia osiem, to co pojawiłoby się w waszej głowie? Ujrzelibyście cyfry 1, 2 oraz 8, które w waszym mózgu przyjęłyby swoje kształty i związały się razem niczym napis sporządzony sympatycznym atramentem waszych myśli. Mentalne odzwierciedlenie wielkich liczb wydaje się nierozłącznie związane ze sposobem ich zapisu. Przykład jest bezprecedensowy. Podczas gdy dla wszystkich innych rzeczy pismo jest sposobem wyrażenia tego, co i tak wcześniej istniało w języku mówionym, to w przypadku liczb właśnie zapis tworzy język. Pomyślcie tylko, że gdy powiecie „sto dwadzieścia osiem”, nie pozostanie wam nic innego, jak zdeszyfrować to słowo: 100 + 20 + 8. Po przekroczeniu pewnego progu mówienie o jakichkolwiek liczbach bez korzystania z notacji staje się niemożliwe. Dopóki nie zostaną zapisane, wielkie liczby nie odpowiadają żadnym słowom.

Nawet współcześnie istnieją społeczności, które posługują się bardzo niewieloma słowami odpowiadającymi liczbom. Na przykład członkowie plemienia Pirahã, łowcy i zbieracze znad rzeki Maici w Amazonii, liczą tylko do dwóch. Dalej już używają słów oznaczających „kilka” lub „dużo”. Członkowie plemienia Munduruku zaś, także zamieszkującego Amazonię, znają słowa oznaczające liczby od jednego do pięciu, czyli tyle, ile jest palców u jednej dłoni.

Codzienność nowoczesnych społeczeństw zdominowały jednak liczby. Stały się one tak wszechobecne i niezbędne, że często zapominamy, jak genialny stoi za nimi koncept i że nasi przodkowie potrzebowali stuleci, by wymyślić coś, co dla nas jest aż tak oczywiste.

Na przestrzeni wieków opracowano różne sposoby zapisu liczb. Najprostszy polega na wykonaniu tylu znaków, z ilu jednostek składa się liczba, na przykład krótkich kresek, jednej obok drugiej. Nadal często używamy tej metody, licząc punkty w grze.



Najstarsze znane ślady zastosowania tej metody pochodzą z czasów znacznie wyprzedzających wynalezienie pisma przez Sumerów. Kości Ishango, znalezione w latach pięćdziesiątych na brzegu Jeziora Edwarda, dziś znajdującego się w Demokratycznej Republice Konga, datowane są mniej więcej na 20 tysięcy lat. Długie na 10 i 14 centymetrów, charakteryzują się dość regularnie rozmieszczonymi licznymi nacięciami. Czemu miały te nacięcia służyć? Prawdopodobnie był to jeden z pierwszych sposobów liczenia. Niektórzy upatrują w tych przedmiotach pierwowzoru kalendarza, podczas gdy inni doszukują się u ich twórców całkiem zaawansowanych umiejętności rachunkowych. Jaka jest prawda, trudno orzec. Te dwie kości można dziś oglądać w Muzeum Nauk Przyrodniczych w Brukseli.

Owa metoda obliczeń, wykorzystująca nowy znak dla każdej dodanej jednostki, ujawnia swoje ograniczenia, gdy w grę wchodzi konieczność posługiwania się wielkimi liczbami. Żeby liczyć szybciej, trzeba z liczb robić pakiety!

Odtąd żetony używane w Mezopotamii reprezentują wiele jednostek. Istniał na przykład szczególny żeton oznaczający dziesięć owiec. Po wynalezieniu pisma stosowana ówcześnie metoda obliczeń zostaje zachowana. Istnieją symbole na oznaczenie pakietów obejmujących 10, 60, 600, 3600 i 36 000 elementów.



W tworzeniu symboli ujawnia się troska o logikę. I tak 60 oraz 3600 są mnożone przez 10, ponieważ w środku mają dodany okrąg. Wraz z pojawieniem się pisma klinowego te początkowe symbole ulegają stopniowym przemianom.



Sąsiedztwo Mezopotamii sprawia, że niebawem także Egipt odpowiednio przystosowuje pismo i na początku III tysiąclecia tworzy własne symbole liczbowe.



System liczenia przyjmuje ściśle dziesiątkową postać, każdy znak odpowiada wartości dziesięć razy większej niż wartość poprzedniego znaku.

Są to wszystko addytywne systemy liczbowe, czyli takie, w których wystarczy dodać do siebie wartości odpowiadające wypisanym symbolom, aby odczytać liczbę. Odniosły one wielki sukces na świecie i zarówno w starożytności, jak i w znacznej części średniowiecza występowały w wielu wariantach. Posługiwali się nimi również Grecy i Rzymianie, którzy w zapisie numerycznym zadowolili się wykorzystaniem liter swych alfabetów.

Jednocześnie stopniowo rodził się nowy rodzaj zapisu liczb – system pozycyjny. Wartość znaku zależała w nim od umiejscowienia w zapisie liczby. I znów to właśnie mieszkańcy Mezopotamii byli pierwsi.

W II tysiącleciu p.n.e. największy wpływ na Bliski Wschód ma kultura mezopotamskiego Babilonu. W zapisie liczb nadal wykorzystuje się pismo klinowe, ale stosowane są już tylko dwa symbole: prosty klin oznaczający 1 oraz V-kształtny (szewron) oznaczający 10.



Te dwa znaki, dzięki dodawaniu, pozwalają zapisać liczby do 59. I tak 32 zawiera trzy szewrony i dwa kliny.



A dalej, poczynając od 60, zaczyna się grupowanie z wykorzystaniem tych samych symboli, które służyły do zapisu liczb mniejszych od 60. I w ten sposób, identycznie jak we współczesnej nam notacji, w której liczby czytane od prawej do lewej oznaczają jednostki, dalej dziesiątki, setki, w notacji babilońskiej znaki symbolizowały jednostki, dalej sześćdziesiątki, potem wielokrotności trzech tysięcy sześciuset (to znaczy wielokrotności sześćdziesiątki pomnożonej przez sześćdziesiąt) i tak dalej, każda pozycja miała wagę sześćdziesiąt razy większą niż poprzednia.

Na przykład liczba 145 składa się z dwóch sześćdziesiątek, dających razem sto dwadzieścia, a do tego dodać trzeba 25 jednostek. Tak więc, Babilończycy napisaliby:



Dzięki temu systemowi babilońscy uczeni nieprzeciętnie rozwinęli wiedzę. Wykonywali nie tylko cztery podstawowe działania arytmetyczne: dodawanie, odejmowanie, mnożenie i dzielenie, lecz także umieli wyciągać pierwiastki kwadratowe, potęgować, znajdować odwrotności liczb. Stworzyli niezwykle precyzyjne tablice arytmetyczne i wypracowali metody rozwiązywania równań.

A jednak cała ta wiedza wkrótce odeszła w zapomnienie. Cywilizacja Babilonu upadła, a wraz z nią zniknęła wielka część tamtejszej wiedzy matematycznej. Koniec z systemem pozycyjnym. Koniec z równaniami. Trzeba było czekać całe stulecia, żeby te zagadnienia znów ujrzały światło dzienne; dopiero rozszyfrowanie tabliczek klinowych w XIX wieku uświadomiło nam, że mieszkańcy Mezopotamii wszystko to znali znacznie wcześniej niż ktokolwiek inny.

Po Babilończykach system pozycyjny stworzyli Majowie, tym razem dwudziestkowy. A potem nadszedł czas na Hindusów, którzy wymyślili pozycyjny system dziesiątkowy, przejęty najpierw przez Arabów, a potem, pod koniec średniowiecza, rozpowszechniony w Europie. Ze względu na bezpośrednie pochodzenie użyte symbole zyskały w Europie nazwę cyfr arabskich i wkrótce przebojem zdobyły świat.

0 1 2 3 4 5 6 7 8 9

Poznawszy liczby, ludzkość powoli zaczęła rozumieć, że zyskała jednocześnie narzędzie oferujące niespotykane dotychczas możliwości opisywania, analizowania i rozumienia otaczającego nas świata. Byliśmy z tego tak bardzo zadowoleni, że posuwaliśmy się czasem nieco za daleko. Narodziny liczb to również narodziny różnych praktyk numerologicznych. Przypisuje się liczbom właściwości magiczne, buduje się daleko idące interpretacje, odczytuje za pomocą liczb przesłanie od bogów i przeznaczenie świata.

W VI wieku p.n.e. trzon swojej koncepcji filozoficznej stworzył Pitagoras. „Wszystko jest liczbą”, rzekł grecki mędrzec. Zgodnie z jego doktryną to właśnie liczby konstytuują figury geometryczne. Figury z kolei dają początek czterem elementom materii, tworząc ogień, wodę, ziemię i powietrze, z których zbudowane są wszystkie byty. Pitagoras opracował złożony system wyobrażeń oparty na liczbach. Liczby nieparzyste przypisane są pierwiastkowi męskiemu, parzyste zaś – kobiecemu. Liczba 10, reprezentowana przez trójkąt, nazwana tetraktys, stała się symbolem harmonii i doskonałości wszechświata. Pitagoreizm zrodził również arytmomancję, szczycącą się umiejętnością określenia charakteru człowieka na podstawie wartości liczbowych liter, z których składa się jego imię.

Równolegle rozpoczęła się dyskusja, czym jest liczba. Niektórzy autorzy twierdzili, że jedność nie jest liczbą, bo liczba oznacza wielość, a zatem liczby zaczynają się od 2. Sformułowano nawet postulat, iż aby dać początek wszystkim liczbom, 1 powinna być zarazem parzysta i nieparzysta.

W późniejszych czasach to zero, liczby ujemne, a potem urojone i zespolone będą wywoływać ożywione spory. Za każdym razem, ilekroć w świecie liczb pojawia się jakaś nowa idea, zaczyna się dyskusja, która zmusza matematyków, by rozwinęli swoje koncepcje.

Liczby wciąż stawiają przed nami nowe wyzwania, a ludzkość potrzebuje jeszcze bardzo wiele czasu, żeby nauczyć się poskramiać owe dziwne istoty, zrodzone bezpośrednio w naszych umysłach.



* * *



Podobny pomysł miał już swoją realizację. W Muzeum Neandertalczyka w Mettmann pod Düsseldorfem w jednej gablocie onegdaj umieszczono krzemienny pięściak i krzemowy tranzystor (przyp. tłum.). [wróć]





Rozdział 3




Wstęp tylko dla geometrów


Matematyka nie poprzestała na wymyśleniu liczby. Stopniowo wypączkowało z niej wiele nowych dziedzin, takich jak arytmetyka, logika, algebra, które rozwijały się, osiągając wreszcie taki stopień dojrzałości, który umożliwił im przekształcenie się w pełnoprawne dyscypliny naukowe.

Jedna z nich szybko wyciągnęła szczęśliwy los i przykuła uwagę największych mędrców starożytności. Była to geometria. To właśnie ona przyniosła sławę wielkim matematykom: Talesowi, Pitagorasowi i Archimedesowi, których imiona po dziś dzień „straszą” w szkolnych podręcznikach.

Stało się tak dlatego, że uzyskała swój szlachecki tytuł, jeszcze zanim jej zagadnienia zaczęli rozważać wielcy myśliciele. Świadczy o tym jej etymologia – geometria jest przede wszystkim nauką o mierzeniu ziemi; pierwsi mierniczy byli po trosze matematykami. Problemy dotyczące podziału powierzchni stały się podstawowymi zagadnieniami tej nauki. Jak podzielić pole na równe części? Jak określić wartość ziemi na podstawie jej rozmiaru konkretnego pola? Która z dwóch działek leży bliżej rzeki? Którędy poprowadzić kanał, żeby był jak najkrótszy?

Wszystkie te zagadnienia miały pierwszoplanowe znaczenie dla antycznych społeczeństw, których gospodarka opierała się na rolnictwie, a zatem na podziale ziemi. Aby znaleźć rozwiązania ówczesnych problemów, tworzono, rozwijano i z pokolenia na pokolenie przekazywano wiedzę geometryczną. Ten, kto ją posiadł, miał zapewnioną szczególną pozycję w ówczesnym społeczeństwie.

Dla specjalistów zajmujących się mierzeniem pierwszym geometrycznym narzędziem był sznurek. W Egipcie napinacze sznura tworzyli wręcz osobną grupę zawodową. Ponieważ przybory Nilu regularnie wywoływały powodzie, do obowiązków napinaczy należało ponowne wytyczanie granic działek, które sąsiadowały z rzeką. Korzystając z posiadanej wiedzy terenowej, wbijali słupki, rozciągali na polach długie liny, a potem na podstawie obliczeń odnajdywali granice zniszczone przez wodę.

Oni również jako pierwsi ruszali do pracy, gdy wznoszono budynek, i na podstawie planów konstruktora precyzyjnie wyznaczali na ziemi położenie fundamentów. A gdy budowano świątynię lub szczególnie ważny monument, wtedy czasem zdarzało się, że jako pierwszy napinał linę sam faraon.

Sznur był zresztą jedynym narzędziem geometry. Mierniczy używał go zarazem jako liniału, cyrkla i kątownika.

W przypadku liniału rzecz jest prosta. Napnijcie sznur pomiędzy dwoma ustalonymi punktami, a otrzymacie linię prostą. A jeśli chcecie mieć liniał z podziałką, wystarczy zawiązać na sznurze węzły w regularnych odstępach. Z cyrklem też nie ma żadnych problemów. Zamocujcie jeden koniec sznura do tyczki, napnijcie go i wykonajcie wokół niej obrót. Jeśli wasz sznur ma podziałkę, to będziecie mogli określić promień okręgu.

Z kątownikiem jest już nieco trudniej. Zajmijmy się przez chwilę konkretnym problemem: jak wyznaczyć kąt prosty? Po chwili zastanowienia możemy znaleźć kilka sposobów. Jeśli na przykład wykreślimy dwa przecinające się okręgi, to linia prosta łącząca ich środki będzie prostopadła do linii przechodzącej przez punkty przecięcia tych okręgów. I tak oto otrzymujemy kąt prosty.



Z czysto teoretycznego punktu widzenia jest to doskonała metoda, ale w praktyce okazuje się zbyt skomplikowana. Wyobraźmy sobie mierniczych, którzy za każdym razem, gdy chcą wyznaczyć kąt prosty lub sprawdzić kąt świeżo wzniesionego elementu budowli, muszą na powierzchni ziemi narysować dwa wielkie okręgi. Ani to szybkie, ani też skuteczne. Istnieje inna metoda, bardziej subtelna i bardziej praktyczna: ze sznura można zbudować trójkąt, którego jeden kąt jest kątem prostym. Taki trójkąt nazywamy prostokątnym. Najsłynniejszy z nich to trójkąt o proporcjach boków 3 : 4 : 5! Jeśli użyjecie sznura podzielonego na dwanaście odcinków za pomocą trzynastu węzłów, będziecie mogli zbudować trójkąt o bokach liczących odpowiednio trzy, cztery i pięć jednostek. I jak gdyby za sprawą czarów kąt między bokami o trzech i o czterech jednostkach będzie właśnie kątem prostym.



Aby konstruować trójkąty prostokątne, Babilończycy już cztery tysiące

lat temu tworzyli specjalne tablice liczbowe. Tabliczka

Plimptona1 nr 322, która dziś znajduje się w zbiorach

Uniwersytetu Columbia w Nowym Jorku, datowana na 1800 r. p.n.e., zawiera

tablice piętnastu takich trójek liczb. Obok trójkąta 3 : 4 : 5 jest tam

jeszcze czternaście innych trójkątów, wśród których znajdują się także

dużo bardziej skomplikowane, takie jak 65 : 72 : 97 czy też 1679 : 2400

Poza kilkoma drobnymi literówkami – błędami rachunkowymi lub pomyłkami kopisty – trójkąty z tabliczki Plimptona są po prostu doskonałe, wszystkie są prostokątne!





Trudno dokładnie wskazać, od kiedy babilońscy mierniczy w praktyce stosowali wiedzę o trójkątach prostokątnych, pozostaje jednak faktem, że korzystano z tej metody jeszcze długo po upadku ich cywilizacji. W epoce średniowiecza sznur o trzynastu węzłach, nazywany także sznurem druidów, był jednym z podstawowych narzędzi budowniczych katedr.

W trakcie wędrówki przez historię matematyki nierzadko zauważamy, że podobne idee rodzą się niezależnie od siebie w miejscach odległych o tysiące kilometrów i bardzo dalekich pod względem kulturowym. Takich dziwnych koincydencji jest naprawdę sporo. Na przykład ze zdumieniem zauważamy, że w I tysiącleciu p.n.e. te same umiejętności matematyczne co Babilończycy, Egipcjanie i Grecy tego okresu wytworzyła cywilizacja chińska.

Umiejętności te rozwijały się przez wieki, zanim zostały zebrane za czasów dynastii Han, jakieś dwa tysiące lat temu, w jednym z pierwszych wielkich traktatów matematycznych świata, Dziewięciu rozdziałach o sztuce matematyki.

Pierwszy z owych dziewięciu rozdziałów jest w całości poświęcony zagadnieniom mierzenia pola powierzchni różnych figur. Drobiazgowo omówiono tu pomiar pola powierzchni takich figur geometrycznych, jak prostokąty, trójkąty, trapezy, koła, fragmenty kół oraz pierścienie. Tymczasem w dalszej części dzieła, w ostatnim rozdziale, odkrywamy rozważania poświęcone trójkątom prostokątnym. Zgadnijcie, jakiej figury dotyczy pierwsze zdanie tego rozdziału… Otóż trójkąta 3 : 4 : 5!

Wielkie idee takie właśnie są. Nie respektują granic kultur i potrafią spontanicznie rozkwitać tam, gdzie ludzki umysł jest gotów na ich przyjęcie.

KILKA ZAGADNIEŃ TAMTEJ EPOKI

Zagadnienia związane z polem powierzchni, architekturą czy ogólniej organizacją przestrzeni sprawiły, że antyczni uczeni podejmowali niezwykle różnorodne problemy geometryczne.

Następujący problem pochodzący z babilońskiej tabliczki BM 85 200 dowodzi, że Babilończycy nie zajmowali się jedynie geometrią płaszczyzny, lecz także zagadnieniami przestrzennymi.

Piwnica. Tyle co długość: głębokość 1. Ziemia, którą wydobyłem. Moja gleba i ziemia, którą zgromadziłem, 1’10. Długość i front ’50. Długość, front, co2?

Najwyraźniej babilońscy matematycy wyrażali się naprawdę skrótowo. Gdybyśmy chcieli, żeby opis stał się nieco jaśniejszy, to powyższe zadanie przybrałoby następującą formę:

Głębokość piwnicy jest dwanaście razy większa3 niż jej długość. Jeśli wykopię swoją piwnicę tak, żeby jej głębokość była większa o jedną jednostkę, to jej objętość będzie równa 7/6. Jeśli dodam długość i szerokość, otrzymam 5/64. Jakie są wymiary piwnicy?

Powyższe zagadnienie przedstawiono wraz ze szczegółową metodą postępowania prowadzącą do znalezienia rozwiązania: długość ½, szerokość i głębokość 6.

Wybierzmy się teraz na krótką wycieczkę nad Nil. Jak dobrze wiadomo, Egipcjanie rozważali rozmaite zagadnienia dotyczące piramid. Następujące zadanie pochodzi ze słynnego papirusu zredagowanego przez pisarza Ahmesa, datowanego na pierwszą połowę XVI stulecia p.n.e.5

Jaka jest wysokość piramidy o boku podstawy 140 łokci, której nachylenie6 ma wartość 5 palm i jeden palec?

Łokieć, palma (dłoń) i palec to jednostki długości odpowiednio o wartości 52,5 cm, 7,5 cm i 1,88 cm. Ahmes razem z problemem podaje jego rozwiązanie: 93 i łokcia. W tym samym papirusie pisarz rozważa również geometrię koła.

Przykład obliczania pola okrągłego o średnicy 9 khet. Jaką wartość ma pole powierzchni?

Khet jest jednostką długości liczącą 52,5 m. Rozwiązując ten problem, Ahmes twierdzi, że pole powierzchni tego koła jest równe polu powierzchni kwadratu o boku mającym długość 8 khet. Jest to niezwykle użyteczne porównanie, ponieważ obliczenie pola powierzchni kwadratu jest dużo prostsze niż obliczenie pola powierzchni koła. Obliczenie przedstawia się następująco: 8 × 8 = 64. Jednak matematycy, którzy nadejdą po Ahmesie, odkryją, że nie jest to ścisły wynik. Pola powierzchni tego koła i kwadratu nie są sobie idealnie równe. Wielu z nich będzie starało się znaleźć odpowiedź na pytanie, jak zbudować kwadrat o polu powierzchni równym polu powierzchni koła. Wielu będzie trudzić się nadaremnie i bez skutku. Ahmes nieświadomie stał się jednym z pierwszych, którzy zmierzyli się z największą łamigłówką wszech czasów – zagadnieniem kwadratury koła!

Również w Chinach zajmowano się kwestią pola powierzchni koła. Następujący problem pochodzi z pierwszego z Dziewięciu rozdziałów.

Przypuśćmy, że mamy pole kołowe o obwodzie 30 bu i średnicy 10 bu. Ile wynosi pole powierzchni?7

Użyta tu wielkość „bu” odpowiada długości około 1,4 metra. Podobnie jak Egipcjanie, także chińscy matematycy nie uporali się z tym zagadnieniem. Dziś już wiadomo, że problem jest źle postawiony, bo koło o promieniu 10 ma obwód nieco ponad 30. To jednak nie przeszkodziło chińskim matematykom w znalezieniu przybliżonego rozwiązania (75 bu8) ani też nie skomplikowało zadania wiążącego się z obliczaniem pól powierzchni pierścieni kołowych.

Przyjmijmy, że mamy pierścień o obwodzie wewnętrznym 92 bu i obwodzie zewnętrznym 122 bu i szerokości 5 bu. Jakie jest pole jego powierzchni?

Można domniemywać, że w starożytnych Chinach nie było pól o kształcie pierścienia; w związku z tym mamy prawo przypuszczać, że mędrcy Państwa Środka, zajmując się geometrią, uważali te problemy za wyzwanie rzucone teorii. Poszukiwanie coraz bardziej niewiarygodnych i dziwacznych figur geometrycznych po to, by je zbadać, jest wciąż konikiem matematyków.



Do grona specjalistów zajmujących się geometrią należy zaliczyć także bematystów9. Jeśli mierniczy czy napinacz sznura miał za zadanie podać wymiary pól lub budynków, to bematysta działał w znacznie większej skali. W Grecji zadaniem przedstawicieli tego zawodu było mierzenie długich dystansów poprzez zliczanie kroków.

Czasem prowadziło to bematystów daleko, bardzo daleko od domu. Tak właśnie było, gdy w VI wieku p.n.e. Aleksander Wielki zabrał kilku z nich ze sobą na wyprawę do Azji, która zakończyła się u granic dzisiejszych Indii. Geometrom piechurom przyszło wtedy wymierzyć tysiące kilometrów.

Popatrzmy na to nieco z dystansu i przez chwilę spróbujmy wyobrazić sobie ludzi defiladowym krokiem pokonujących bezmierne przestrzenie Bliskiego Wschodu. Zaiste dziwny to widok. Przemierzają równiny Górnej Mezopotamii, kroczą przez suche i żółte ziemie półwyspu Synaj, by dotrzeć do żyznych brzegów Nilu, a następnie zmieniając kierunek wędrówki, odważnie przeprawiają się przez górskie masywy Imperium Perskiego i pustynie dzisiejszego Afganistanu. Czy widzicie ich, wytrwałych, wciąż w drodze, maszerujących w rytmie monotonnym i jednostajnym, pieszo pokonujących wysokie szczyty Hindukuszu, by w końcu dotrzeć do wybrzeży Oceanu Indyjskiego? I niestrudzenie liczących kroki.

Obraz jest zaskakujący, a zadanie wydaje się wręcz szalone w swej przesadności. A mimo to precyzja ich wyliczeń jest godna uwagi: średnio poniżej 5% odchylenia od współczesnych pomiarów! Dzięki bematystom Aleksandra tereny jego królestwa dało się opisać z dokładnością dotąd niespotykaną w odniesieniu do tak rozległych obszarów.

W Egipcie dwa stulecia później myśl greckiego uczonego Eratostenesa podążyła jeszcze dalej. Wpadł na pomysł, jak zmierzyć obwód… Ziemi! Ni mniej, ni więcej! Ma się rozumieć, że nie chodziło mu o wysłanie nieszczęsnych bematystów na wędrówkę wokół naszej planety. O nie. Dzięki pomysłowym obserwacjom kąta padania promieni słonecznych w mieście Syene (dziś Assuan) i w Aleksandrii10 Eratostenes obliczył, że odległość między tymi miastami musi być równa pięćdziesiątej części całkowitego obwodu Ziemi.

Oczywiście potrzebował pomocy bematystów, żeby wykonać pomiar. W odróżnieniu od swoich greckich kolegów egipscy bematyści nie zliczali własnych kroków, ale kroki swych wielbłądów. Zwierzęta te słyną z równomiernego chodu. Po długiej podróży wzdłuż Nilu podano wynik: te dwa miasta dzieli odległość 5000 stadionów, a zatem obwód naszej planety liczy ich 250 000, czyli 39 375 kilometrów. I znów szacunek o dokładności zapierającej dech w piersiach. Zgodnie z naszą dzisiejszą wiedzą obwód ma równo11 40 008 kilometrów. Błąd poniżej 2%!

Grecy, przyznając geometrii wyjątkowe miejsce w kulturze, wyróżniali się wśród starożytnych ludów. Uważali oni, że ze względu na swą ścisłość i doskonałość geometria może kształtować umysły. Platon określał geometrię mianem bramy do filozofii. Legenda głosi, że na frontonie jego Akademii wyryto napis: „Niech nie wstępuje tu nikt, kto nie jest geometrą”.

Sukcesy geometrii były tak wielkie, że przekroczyła ona własne granice, by dokonać podboju innych dyscyplin matematycznych. Arytmetyczne właściwości liczb zaczęto wyrażać w języku geometrii. Przyjrzymy się na przykład definicji Euklidesa, pochodzącej z siódmej księgi Elementów, datowanej na III wiek p.n.e.

Kiedy dwie liczby pomnożone przez siebie czynią nową liczbę, nazywa się ona płaszczyzną, a jej boki są liczbami, które zostały przez siebie pomnożone.

Jeśli wykonuję mnożenie 5 × 3, to w języku Euklidesa liczby 5 i 3 nazywają się „bokami” mnożenia. Dlaczego właśnie tak? Po prostu dlatego, że iloczyn można przedstawić w postaci pola powierzchni prostokąta. Jeśli szerokość tego prostokąta ma wartość 3, a długość 5, jego pole powierzchni równe jest 5 × 3. Liczby 5 i 3 są zatem bokami prostokąta. Tymczasem wynik mnożenia, 15, nosi nazwę płaszczyzny, ponieważ w języku geometrii odpowiada on polu powierzchni.



Podobne konstrukcje przeniesiono także na inne figury geometryczne. I tak liczba nazywana jest trójkątną, jeśli można przedstawić ją w postaci… trójkąta. Pierwsze liczby trójkątne to 1, 3, 6 oraz 10.



Ten ostatni trójkąt, złożony z dziesięciu punktów, to słynny tetraktys, z którego Pitagoras i jego uczniowie uczynili symbol harmonii wszechświata. Na podobnej zasadzie zdefiniowane są liczby kwadratowe, z których pierwszymi są liczby 1, 4, 9 i 16.



Można to długo ciągnąć, odpowiednio do różnych typów figur geometrycznych. Geometryczna reprezentacja liczb pozwala na pokazanie i udowodnienie wielu ich właściwości, które inaczej wydają się niezrozumiałe.

Rozważmy przykład. Czy próbowaliście już dodawać po kolei liczny nieparzyste: 1 + 3 + 5 + 7 + 9 + 11 +… Nie? Wychodzi przy tym na jaw rzecz zupełnie niezwykła. Tylko na to popatrzcie:

1

1 + 3 = 4

1 + 3 + 5 = 9

1 + 3 +5 + 7 = 16

Czy widzicie coś szczególnego w pojawiających się liczbach? Po kolei 1, 4, 9, 16… To przecież liczby kwadratowe! Możecie wykonywać tego rodzaju działania w nieskończoność – reguła pozostanie niezmienna. Jeśli macie chęć, to dodajcie do siebie pierwszych dziesięć liczb nieparzystych, od 1 do 19. Jako wynik otrzymacie 100, czyli dziesiątą liczbę kwadratową:

1 + 3 +5 + 7 + 9 + 11 + 13 + 15 + 17 + 19 =

= 10 × 10 = 100

Zaskakujące, nieprawdaż? Dlaczego? Jakim cudem ta reguła jest zawsze prawdziwa? Można by oczywiście dowodzić tego numerycznie, ale istnieje znacznie prostszy dowód. Jeśli korzystamy z reprezentacji geometrycznej liczb, wystarczy podzielić liczby kwadratowe na fragmenty, a wtedy dowód da się dostrzec gołym okiem.



Każdy fragment dodaje do kwadratu kolejną nieparzystą liczbę kółek, powiększając przy tym o jeden długość jego boku. Dowód skończony, prosty i jasny.

* * *

Mówiąc krótko, w królestwie matematyki to geometria stała się władczynią i żadne twierdzenie nie mogło być przyjęte, dopóki nie zostało przesiane przez jej sito. Hegemonia geometrii wykroczyła daleko poza antyk i cywilizację grecką. Trzeba było jeszcze ponad dwóch tysięcy lat, by nastąpiła jej detronizacja na rzecz zupełnie nowej metody i nowego języka – algebry. A wszystko za sprawą renesansowych uczonych, którzy podjęli dzieło szeroko zakrojonej modernizacji matematyki.



* * *



Georg Artur Plimpton (1855–1936), amerykański wydawca, który zakupił kolekcję tabliczek i zapisał ją Uniwersytetowi Columbia (przyp. tłum.). [wróć]



Na podstawie: Jens Høyrup (przekład francuski), L’algèbre au temps de Babylone (Algebra w czasach Babilonu), Éditions Vuibert/Adapt-SNES, 2010. [wróć]



Tabliczka zdaje się mówić, że długość i głębokość piwnicy są jednakowe, ale w systemie babilońskim głębokości wyrażano w jednostkach dwanaście razy większych niż długość. [wróć]



Trzeba wyjaśnić, że w układzie sześćdziesiątkowym zapis 1’10 oznacza jeden i dziesięć sześćdziesiątych, co my zapiszemy jako ułamek 7/6. Z kolei zapis ’50 oznacza ułamek 5/6 (czyli pięćdziesiąt sześćdziesiątych). [wróć]



Dokument ten nosi też nazwę papirusu Rhinda, pochodzącą od nazwiska jego odkrywcy, szkockiego egiptologa Aleksandra Henry’ego Rhinda (przyp. red.). [wróć]



Nachylenie ściany piramidy, w języku egipskim nazywane seked, jest wartością poziomej odległości dwóch punktów, których wysokości różnią się o jeden łokieć. [wróć]



Przekład francuski, Karine Chemla i Shuchun Guo, Les neuf chapitres, Éditions Dunod, 2005. [wróć]



Powinno być bu2 (przyp. tłum.). [wróć]



Od greckiego βῆμα – stopa, krok (przyp. tłum.). [wróć]



Oba miasta leżą na tym samym południku. Metoda Eratostenesa wymaga jeszcze przyjęcia założenia, że Słońce jest tak daleko od Ziemi, że można uznać, iż jego promienie w Aleksandrii padają równolegle do promieni padających w Syene. Pomiary należało wykonać równocześnie. Wybrano moment, gdy Słońce stało w zenicie w dniu letniego przesilenia (przyp. tłum.). [wróć]



To jest nieco nieprecyzyjne stwierdzenie, bo Ziemia nie jest kulą, ale geoidą (jest spłaszczona wzdłuż linii łączącej bieguny. W związku z tym nieco inny jest obwód mierzony wzdłuż południka i równika. Nie zmienia to jednak wartości wyniku Eratostenesa i oceny jego metody (przyp. tłum.). [wróć]





Rozdział 4




Czas twierdzeń


Jest początek maja. Południe. Nad położonym w północnej części Paryża parkiem de la Villette świeci słońce. Przede mną wznosi się Cité des Sciences et de l’Industrie1 ze znajdującą się na pierwszym planie Geodą. Ta dziwna sala kinowa, zbudowana na początku lat osiemdziesiątych, przypomina ogromną (o średnicy 36 metrów) kulę z luster.

Jest to bardzo uczęszczane miejsce. Wokół krążą turyści z aparatami fotograficznymi, którzy chcą obejrzeć ten zdumiewający paryski gmach, i rodziny z dziećmi, które przybyły tu na czwartkowy spacer. Zakochani spacerują ze splecionymi dłońmi i przysiadają obok siebie na trawie. Obok nich wszystkich z obojętnością przechodzą mieszkańcy dzielnicy, ledwie zauważając zwierciadlaną sferę znajdującą się w centrum ich codzienności. Od czasu do czasu wśród tego strumienia lawiruje jakiś biegacz. A dookoła kuli zbierają się dzieciaki, które bawi obserwowanie zdeformowanego obrazu otaczającego je świata.

Jestem tu dziś z powodu jej geometrii, która szczególnie mnie zajmuje. Zbliżam się do kuli, a przy tym uważnie ją obserwuję. Jej powierzchnię tworzą tysiące połączonych ze sobą luster o trójkątnym kształcie. Na pierwszy rzut oka konstrukcja ta wydaje się idealnie regularna, ale po kilku minutach obserwacji zaczynam dostrzegać odstępstwa od przyjętej reguły. Skupione wokół pewnych określonych punktów trójkąty deformują się i poszerzają, jak gdyby zostały rozciągnięte w wyniku zniekształcenia struktury. Nieco dalej, na prawie całej powierzchni sfery, trójkąty tworzą jednak doskonale regularną sieć o sześciokątnej symetrii. Owych szczególnych punktów, w których spotyka się nie sześć, a tylko pięć trójkątów, jest dwanaście.



Płaskie odwzorowanie Geody i jej tysięcy trójkątów.

Miejsca, w których trójkąty grupują się po pięć,

zaznaczono ciemnoszarym odcieniem

Na pierwszy rzut oka owe nieregularności są niemal niezauważalne. Większość przechodniów nie poświęca im cienia uwagi. A jednak tam są i dla mnie jako matematyka całe założenie jest wręcz oczywiste. Mogę nawet powiedzieć, że spodziewałem się takiego rozwiązania! Architekt nie popełnił jakiegokolwiek błędu, zresztą na świecie istnieje wiele rozmaitych konstrukcji o podobnej geometrii i wszystkie one mają dwanaście punktów, w których styka się ze sobą pięć, a nie sześć trójkątów. Takie układy są konsekwencją nieuniknionych ograniczeń geometrycznych, odkrytych ponad dwa tysiące lat temu przez greckich matematyków.

Stworzenie pełnej klasyfikacji wielościanów foremnych zawdzięczamy Teajtetowi z Aten, greckiemu matematykowi żyjącemu w IV wieku p.n.e. W geometrii wielościanem nazywamy bryłę o skończonej objętości, ograniczonej pewną liczbą ścian płaskich. Tak więc sześciany i piramidy należą do wielościanów, a kule i walce, mające zaokrąglone brzegi – już nie. Geoda, bryła o trójkątnych ścianach, może być uważana za monstrualny wielościan, choć z powodu ogromnej liczby swoich ścian oglądana z daleka kształtem przypomina kulę.

Szczególnym przedmiotem zainteresowania Teajteta były wielościany doskonale symetryczne, to znaczy takie, w których wszystkie ściany i wszystkie kąty są jednakowe. Znalazł takich wielościanów pięć i udowodnił, że więcej nie ma. Pięć brył i to już wszystko. Ani jednej więcej. To naprawdę niepokojące odkrycie.



Od lewej do prawej:

czworościan (tetraedr), sześcian (heksaedr), ośmiościan (oktaedr), dwunastościan (dodekaedr) i dwudziestościan (ikosaedr)

Jeszcze i dziś w odniesieniu do poszczególnych wielościanów używa się nazw odnoszących się do greckich określeń liczby ich ścian (z końcówką -edr). I tak sześcian jest również nazywany heksaedrem. Tetraedr, heksaedr, oktaedr, dodekaedr i ikosaedr mają odpowiednio cztery, sześć, osiem, dwanaście i dwadzieścia ścian. Później te pięć wielościanów nazwano bryłami platońskimi.

Platońskimi? Dlaczego nie bryłami Teajteta? Historia nie jest sprawiedliwa i odkrycia nie zawsze nazywane są imionami tych, którzy naprawdę zasługują na sławę w oczach potomnych. Ateński filozof nie miał nic wspólnego z odkryciem owych pięciu brył, a jednak jego właśnie z nimi kojarzymy tylko dlatego, że połączył poszczególne bryły z podstawowymi elementami, z których zbudowany jest świat, czyli żywiołami. Czworościan ściśle powiązał z ogniem, sześcian z ziemią, ośmiościan z powietrzem, a dwudziestościan z wodą. Co do dwunastościanu, to Platon łączył go z formą wszechświata. Później nauka odrzuciła tę teorię, a jednak wielokąty foremne kojarzymy wciąż z Platonem.

Uczciwość wymaga, by nadmienić, że Teajtet wcale nie był pierwszym odkrywcą tych pięciu brył. Ich rzeźbione modele i słowne opisy pojawiły się na długo przed nim. Zbiór niewielkich kamiennych kul ukazujących bryły platońskie, który odkryto w Szkocji, jest datowany na tysiąc lat przed Grekami! Dziś kule te są przechowywane w Ashmolean Museum w Oksfordzie.

A zatem czyżby Teajtet był niewiele więcej wart niż Platon? A może i on jest tylko uzurpatorem? Bynajmniej, bo nawet jeśli te pięć brył znano już przed nim, to był on pierwszym, który udowodnił, że lista jest zamknięta. Dalsze poszukiwania są po prostu bezcelowe, rzecze Teajtet, nikt już niczego więcej nie znajdzie. To stwierdzenie ma w sobie coś uspokajającego. Pozwala uniknąć dręczących wątpliwości. Uff! To już wszystko.

Ujawnia się tu charakterystyczne podejście Greków do uprawiania matematyki. Nie chodzi im wyłącznie o znalezienie poprawnego rozwiązania. Matematycy greccy chcą wyczerpać zagadnienie. Chcą mieć pewność, że nic im nie umknęło. I dlatego sztukę matematycznych poszukiwań doprowadzają do perfekcji.

Powróćmy jednak do Geody. Od rozumowania Teajteta nie ma odwołania. Wielościan, który ma wiele setek ścian, nie może być foremny. Co zatem musi zrobić architekt, który chce wznieść budowlę jak najbardziej przypominającą sferę, ale jednocześnie będącą figurą jak najbardziej foremną? Z przyczyn technicznych trudno jest stworzyć taką konstrukcję w jednym kawałku. Nie pozostaje nic innego, jak połączyć bardzo wiele drobnych ścian. Ale jak zbudować taką strukturę?

Możliwych jest wiele rozwiązań. Jedno z nich polega na zmodyfikowaniu którejś z brył platońskich. Weźmy na przykład dwudziestościan. Ze swoją dwudziestką trójkątnych ścian z całej piątki to właśnie on jest najbardziej „zaokrąglony”. Żeby wygiąć go jeszcze bardziej, można podzielić każdą z jego ścian na mniejsze ścianki. Aby otrzymany w ten sposób wielościan jak najbardziej przypominał kulę, można sobie wyobrazić, że nadmuchujemy go powietrzem.

Oto co dzieje się, gdy dzielimy każdą ścianę dwudziestościanu na cztery mniejsze trójkąty.



Dwudziestościan



Dwudziestościan o ścianach podzielonych na cztery



Nadmuchany dwudziestościan o podzielonych ścianach

Ten rodzaj wielokąta w geometrii nazywany jest… geodą. Etymologicznie oznacza to bryłę, która swym kształtem przypomina Ziemię, a zatem także i kulę. W zasadzie to nic skomplikowanego. Jest to dokładnie ta sama konstrukcja, którą wykorzystano, budując Geodę w parku de la Villette! W jej przypadku podział ścian jest jednak bardziej drobiazgowy. Ściany dwudziestościanu zostały podzielone na 400 mniejszych ścianek, co razem daje osiem tysięcy trójkątnych fasetek. W rzeczywistości Geoda liczy ich mniej niż 8000 – ponieważ nie jest zamknięta, ma ich tylko 6433. Jej podstawa, spoczywająca na ziemi, jest odcięta. Dlatego brakuje pewnej liczby trójkątów. W każdym razie ta struktura pozwala wyjaśnić obecność dwunastu wspomnianych nieregularności. Po prostu odpowiadają one dwunastu wierzchołkom wyjściowego dwudziestościanu. Innymi słowy, są to te same miejsca, w których spotykają się wielkie trójkąty wyjściowej figury, po pięć w każdym wierzchołku dwudziestościanu. Owe wierzchołki, ostre na początku, zostają spłaszczone w procesie zwielokrotniania ścian i stają się niemal niezauważalne. Mimo to pozostają zakotwiczone w układzie trójkątów i uważni obserwatorzy mogą dostrzec tych dwanaście wciąż istniejących nieregularności.

Teajtet oczywiście nie miał pojęcia, że jego poszukiwania pozwolą kiedyś na wzniesienie takiej budowli jak Geoda. Na tym właśnie polega potęga matematyki w ujęciu, w jakim chcieli ją rozwijać matematycy starożytnej Grecji, jej wspaniała zdolność do rodzenia nowych idei. Grecy powoli zaczęli odrywać swe rozważania od konkretnych zagadnień i dzięki temu mogli tworzyć modele oryginalne i inspirujące do rozwiązywania problemów czysto intelektualnych. Mimo że początkowo wydawało się, iż wiele tworzonych przez nich modeli nie ma żadnego konkretnego zastosowania, to długo po śmierci ich odkrywców zupełnie nieoczekiwanie objawiała się użyteczność tych myślowych konstrukcji.

Pięć brył platońskich aż do dziś znajduje zastosowanie w rozmaitych obszarach naszego życia. Wszystkie one sprawdzają się choćby w grach towarzyskich. Dzięki swej foremności są dobrze wyważone, da się je więc wykorzystać w charakterze kostki do gry – ze względu na identyczne prawdopodobieństwo wypadnięcia każdej ze ścian. Cały świat zna kostkę o kształcie sześcianu, ale namiętni gracze wiedzą, że także pozostałe cztery kształty są spotykane, zwiększając przyjemność gracza i liczbę możliwych wyników.

Oddalając się nieco od Geody, spotykam grupę dzieci, które grają w nogę na parkowym trawniku. Nawet się nie domyślają, że w tej właśnie chwili również i one stawiają Teajtetowi pomnik. Czy zauważyły, że ich piłka także ma strukturę geometryczną? Większość futbolówek ma tę samą budowę: dwadzieścia sześcioboków i dwanaście pięcioboków. W tradycyjnych piłkach sześciokąty są białe, podczas gdy pięciokąty – czarne. I nawet wtedy, gdy powierzchnia piłki pokryta jest różnobarwnymi obrazkami, wystarczy uważnie obejrzeć szwy, które łączą jej części, by dostrzec dwadzieścia sześcioboków i pięć pięcioboków.

Dwudziestościan ścięty! Oto nazwa opisująca bryłę o kształcie futbolówki. Ma ona w założeniu spełnić te same wymogi co Geoda – musi być zarazem maksymalnie regularna i maksymalnie okrągła. Różna jest jednak metoda prowadząca do celu. Zamiast dzielić ściany, by móc zaokrąglić powierzchnię, wystarczy… pójść na skróty. Wyobraźcie sobie dwudziestościan z plasteliny, weźcie nóż i zwyczajnie zetnijcie wierzchołki. Dwadzieścia trójkątów mających wystające wierzchołki zmieni się w sześcioboki, podczas gdy dwanaście izolowanych punktów stanie się pięciokątami.





Tak więc dwanaście pięciokątów futbolówki ma takie samo pochodzenie jak dwanaście nieregularności na powierzchni Geody: są to początkowe położenia wierzchołków dwudziestościanu.

A ta młoda dziewczyna z chusteczką w dłoni, którą spostrzegam, opuszczając park de la Villette? Chyba nie jest w zbyt dobrej formie. Czy aby nie padła ofiarą rozprzestrzeniających się mikrodwudziestościanów? Niektóre mikroorganizmy, takie jak wirusy, mają naturalną postać dwudziestościanów lub dwunastościanów. Przykładem są choćby rinowirusy, które w większości wypadków odpowiadają za przeziębienie.

Jeśli te miniaturowe istoty przyjmują właśnie taką postać, to czynią to z tych samych pobudek, z których my nadajemy tradycyjny kształt futbolówce. Ze względu na symetrię oraz ekonomię wykonania. Dzięki wykorzystaniu dwudziestościanu futbolówkę da się wykonać jedynie z dwóch rodzajów elementów. Również błona komórkowa wirusa zbudowana jest zaledwie z kilku rodzajów cząsteczek (czterech w przypadku rinowirusów), które przylegają do siebie, niezmiennie tworząc tę samą strukturę. Kod genetyczny potrzebny do zbudowania takiego opakowania jest prostszy i bardziej oszczędny, niż gdyby miał opisać strukturę pozbawioną jakiejkolwiek symetrii.

Kolejny raz Teajtet byłby zdumiony, widząc, gdzie też skrywają się jego wielościany.

Porzućmy już na dobre park de la Villette i wróćmy do naszej opowieści. Jak to się stało, że starożytni matematycy, tacy jak Teajtet, zaczęli zajmować się zagadnieniami coraz bardziej ogólnymi i teoretycznymi? Aby to zrozumieć, musimy cofnąć się o kilka tysięcy lat na wschodnie wybrzeża Morza Śródziemnego.

Podczas gdy kultury babilońska i egipska powoli już zamierały, antyczna Grecja przeżywała właśnie swój złoty czas. Około VI wieku p.n.e. świat grecki wkroczył w okres niesłychanej kulturowej i naukowej ekspansji. Filozofia, poezja, rzeźba, architektura, teatr, medycyna czy wreszcie historia – na obszarze każdej z nich nastąpiła prawdziwa rewolucja. Jeszcze i dziś wyjątkowa witalność tamtej epoki wydaje się fascynująca i zarazem tajemnicza. W tym niezwykłym ruchu intelektualnym matematycy odegrali szczególną rolę.

Oto w Milecie, mieście usytuowanym na południowo-zachodnich wybrzeżach dzisiejszej Turcji, pod koniec VII wieku p.n.e. urodził się pierwszy wielki matematyk grecki: Tales. Chociaż wspomina go sporo źródeł, trudno dziś powiedzieć coś pewnego o jego życiu i pracach. Spotkał go bowiem ten sam los, jaki przypadł w udziale wielu innym mędrcom tamtej epoki. Kilku zbyt gorliwych uczniów sfabrykowało, już po jego śmierci, najróżniejsze legendy, w których trudno jest oddzielić prawdę od fikcji. Uczeni tamtej epoki nie przejmowali się przesadnie etyką i nierzadko manipulowali prawdą, jeśli im nie odpowiadała.

Wśród licznych historii opowiadanych o Talesie była również i taka, która wskazywała na niezwykłe roztargnienie mileckiego uczonego, czyniąc go archetypem mędrca chodzącego z głową w chmurach! Zgodnie z anegdotą pewnej nocy z takim zaangażowaniem obserwował gwiazdy, że idąc z zadartą głową, wpadł do studni. Inna historia opowiada, że umarł jako ponadosiemdziesięcioletni starzec w trakcie oglądania zawodów sportowych. Był tak bardzo pochłonięty widowiskiem, że zapomniał o jedzeniu i piciu.

Naukowe osiągnięcia Talesa również są tematem przeróżnych opowieści. Ponoć jako pierwszy przewidział zaćmienie Słońca. Zaćmienie owo miało wydarzyć się w trakcie bitwy pomiędzy Medami i Lidyjczykami nad rzeką Halys, płynącą przez tereny dzisiejszej zachodniej Turcji. Gdy w samym środku dnia zapadła noc, wojownicy uznali, że jest to znak boski i natychmiast zawarli pokój. Obecnie przewidywanie zaćmień Słońca, a także odtwarzanie tych, które wydarzyły się w przeszłości, to dla astronomów dziecinna igraszka. Stąd wiemy, że tamto zaćmienie nastąpiło 28 lipca 584 roku p.n.e., czyniąc z bitwy nad rzeką Halys najstarsze wydarzenie historyczne, którego datę znamy z taką dokładnością!

Podczas podróży po Egipcie Tales dokonał czegoś, co uważa się współcześnie za jego największe osiągnięcie. Ponoć to sam faraon Amasis rzucił mu pewnego dnia wyzwanie polegające na określeniu wysokości wielkiej piramidy. Żaden z egipskich uczonych nie potrafił sobie z tym wcześniej poradzić. Tales nie dość, że rozwiązał zagadkę, to jeszcze wykorzystał do tego celu niezwykle elegancką i śmiałą myśl. Milecki uczony wbił w ziemię tyczkę, a następnie poczekał aż do momentu, w którym rzucała ona cień o długości równej jej wysokości. I właśnie w tej chwili zmierzył cień piramidy, który również musiał mieć długość równą jej wysokości. Twierdza została zdobyta!



Opowieść ta, choć bez wątpienia ciekawa, ma wątpliwą wartość historyczną. Poza tym ujawnia ona wyraźnie pogardliwy stosunek do uczonych egipskich tamtej epoki. A przecież papirus Ahmesa dowodzi, że potrafili oni obliczać wysokości piramid na tysiąc lat przed Talesem. A więc jaka jest prawda? Czy Tales rzeczywiście zmierzył wysokość piramidy? Czy był pierwszym, który wykorzystał do tego cień? Czy może zadowolił się zmierzeniem wysokości drzewa oliwnego rosnącego przed jego domem w Milecie? Uczniowie starali się po jego śmierci upiększać prawdę. Dziś nie pozostaje nam nic innego, jak pogodzić się z niepewnością; prawdopodobnie nigdy nie będziemy wiedzieć, jak było w rzeczywistości.

Niezależnie od tego geometryczna wiedza Talesa była na pewno ogromna, a metoda cienia, czy została zastosowana do wielkiej piramidy, czy też do oliwnego drzewa, była po prostu genialna. Jest ona szczególnym przypadkiem pewnej zależności, którą dziś nazywany „twierdzeniem Talesa”. Talesowi przypisuje się także inne matematyczne osiągnięcia: średnica dzieli koło na dwie równe połowy (rys. 1); kąty przy podstawie trójkąta równoramiennego są sobie równe (rys. 2); kąty naprzeciwległe powstałe w wyniku przecięcia dwóch prostych są sobie równe (rys. 3); jeśli w okrąg wpisany jest trójkąt, którego jeden bok przechodzi przez środek okręgu, to jest to trójkąt prostokątny (rys. 4). Skądinąd ten ostatni wynik jest czasem także nazywany twierdzeniem Talesa.



Rys.1



Rys. 2



Rys. 3



Rys. 4

Skupmy się przez moment na tym dziwnym słowie, które w równym stopniu fascynuje, co budzi strach: czym zatem jest twierdzenie? W języku francuskim wyraz ten, czyli théorème, ma greckie korzenie2 – théa (kontemplacja) i horáô (patrzeć, widzieć). Twierdzenie jest zatem rodzajem spostrzeżenia, w tym wypadku matematycznego, faktem, który został stwierdzony, zbadany, a potem uznany przez matematyków za prawdziwy. Twierdzenia mogą być przekazywane tak ustnie, jak i na piśmie i przypominają babcine sposoby na różne dolegliwości lub porzekadła związane z pogodą i porami roku, które zostały sprawdzone przez pokolenia i pozostają nienaruszalne. Na reumatyzm najlepsze są okłady z gorczycy, jedna jaskółka wiosny nie czyni, a trójkąt 3 : 4 : 5 jest prostokątny. Oto pewniki dające się wykorzystać w stosownym momencie.

Zgodnie z powyższą definicją również Babilończycy, Egipcjanie i Chińczycy formułowali twierdzenia. A jednak, poczynając od Talesa, Grecy nadali temu pojęciu nowy wymiar. Od tej pory twierdzenie przestało być zwykłym obwieszczeniem nowej prawdy matematycznej, lecz musiało spełniać określone wymogi. Prawda musiała być sformułowana w jak najbardziej ogólny sposób i musiał jej towarzyszyć dowód. Dopiero on nadawał – i do dziś nadaje – jej wartość.

Powróćmy jednak do wspomnianej już właściwości, której zauważenie przypisuje się Talesowi: średnica dzieli koło na dwie równe połowy. Tego rodzaju stwierdzenie może wydawać się nieco rozczarowujące, gdy mowa o mędrcu tej rangi co Tales! Przecież to oczywistość. Jak można było czekać do VI wieku p.n.e. z ogłoszeniem tak trywialnego twierdzenia? Bez wątpienia uczeni egipscy i babilońscy musieli to wiedzieć już od dawna.

Jednak nie dajmy się zwieść. Tym, co mileckiemu uczonemu nadaje prawo własności, jest nie tyle samo spostrzeżenie, ile sposób sformułowania wniosku. Tales odważył się mówić o okręgu w oderwaniu od konkretu! Aby wyrazić tę regułę, Babilończycy, Egipcjanie, czy Chińczycy posługiwali się przykładami. Wykreślcie okrąg o promieniu 3 i narysujcie jedną z jego średnic, powiadali, a średnica podzieli ten okrąg na dwie równe części. Jeśli zaś przykład nie wystarczał, by zrozumieć regułę, podawali drugi, trzeci, a czasem i czwarty. Tyle przykładów, ile było potrzeba, żeby czytelnik zrozumiał, że może zastosować tę czynność w odniesieniu do każdego okręgu, z którym będzie miał do czynienia. Nigdy jednak nie pojawiło się ogólne prawidło.

Tales zrobił milowy krok. Weźcie jakikolwiek okrąg, nieważne jaki. Może być ogromny albo i malutki. Narysujcie go w pionie, w poziomie czy też na nachylonej powierzchni, to bez znaczenia. Zupełnie nie dbam o to, jaki jest wasz okrąg i jak go wyznaczyliście. A mimo to twierdzę, że średnica dzieli go na dwie równe części!

W ten sposób Tales nadał figurom geometrycznym status abstrakcyjnych bytów matematycznych. Ten etap rozwoju myśli przypomina inny, dwa tysiące lat przez Talesem, kiedy to mieszkańcy Mezopotamii oderwali pojęcie liczby od liczonych obiektów. Odtąd okrąg nie jest figurą wyrysowaną na ziemi, na tabliczce czy na papirusie. Okrąg staje się pewnym tworem umysłu, ideą, doskonałą abstrakcją, której wszystkie reprezentacje są jedynie ułomnymi awatarami.

Odtąd prawdy matematyczne mogą być komunikowane zwięźle i ogólnie, niezależnie od najróżniejszych przypadków szczególnych, których dotyczą. To są właśnie owe wypowiedzi, które Grecy będą od tamtej pory nazywać twierdzeniami.

Tales miał w Milecie wielu uczniów. Najbardziej znanymi z nich byli Anaksymenes i Anaksymander. Anaksymander również miał uczniów. Znajdował się wśród nich Pitagoras, który dał imię najsłynniejszemu twierdzeniu wszech czasów.

Pitagoras urodził się na początku VI wieku p.n.e. na wyspie Samos, która leży poza dzisiejszą Turcją, zaledwie kilka kilometrów od Miletu. Zakończywszy młodzieńcze podróże po świecie, których celem było nabranie doświadczenia, osiadł w mieście Krotona, w południowo-zachodniej Italii. Tam w roku 532 p.n.e. założył swoją szkołę.

Pitagoras i jego uczniowie byli nie tylko matematykami i uczonymi, lecz także filozofami, mistykami i politykami. Na podstawie współczesnych kryteriów społeczność skupiona wokół Pitagorasa zaliczałaby się do najciemniejszych i najbardziej niebezpiecznych sekt. Codzienne życie pitagorejczyków przebiegało wedle ściśle określonych zasad. Ktokolwiek chciał wstąpić do szkoły, musiał przejść próbny okres pięciu lat bezwzględnego milczenia. Pitagorejczycy niczego nie posiadali na własność, wszystkie ich dobra stawały się wspólne. Rozpoznawali się nawzajem za pomocą symboli takich jak tetraktys albo pentagram, który jest pięcioramienną gwiazdą. Skądinąd pitagorejczycy uważali się za ludzi oświeconych i predestynowanych do sprawowania władzy politycznej. Odważnie stawiali czoła buntom miast, które odrzucały ich autorytet. Nawiasem mówiąc, właśnie podczas tego rodzaju zamieszek poniósł śmierć osiemdziesięciopięcioletni Pitagoras.

Liczba najróżniejszych opowieści dotyczących Pitagorasa jest zaiste imponująca. Jego uczniom najwyraźniej nie brakowało wyobraźni. Zresztą osądźcie sami. Wedle ich słów Pitagoras był synem Apolla. Imię Pitagoras oznacza dosłownie tego, który został zapowiedziany przez Pytię. Delficka Pytia, która była wyrocznią w świątyni Apolla, miała przepowiedzieć rodzicom Pitagorasa bliskie narodziny ich latorośli, dodając, że Pitagoras stanie się najpiękniejszym i najmądrzejszym wśród ludzi. Z takim pochodzeniem grecki mędrzec przeznaczony był do nadzwyczajnych czynów. Pitagoras pamiętał ponoć wszystkie swoje wcześniejsze wcielenia3, w tym jako bohatera wojny trojańskiej Euforbosa. W młodości uczestniczył w igrzyskach olimpijskich i był wielokrotnym zwycięzcą w konkurencji o nazwie pugilat (pierwowzór dzisiejszego boksu). Pitagoras miał być też wynalazcą pierwszych skal muzycznych. Pitagoras potrafił chodzić w powietrzu. Pitagoras umierał i zmartwychwstawał.

O ile większość owych legend brzmi wystarczająco dziwacznie, by w nie wątpić, o tyle w wypadku części trudno rozstrzygnąć, czy są prawdziwe, czy też nie. Czy prawdą jest, że to Pitagoras był pierwszym, który używał słowa „matematyka”? Wątpliwości związanych z Pitagorasem jest tak dużo, iż niektórzy historycy sądzą nawet, że był on postacią fikcyjną, wymyśloną przez pitagorejczyków i przedstawianą przez nich jako duch opiekuńczy.

A skoro nie możemy dowiedzieć się nic pewnego o życiu Pitagorasa, powróćmy do tego, co sprawiło, że dwa i pół tysiąca lat po jego śmierci znają go uczniowie wszystkich szkół świata – do twierdzenia Pitagorasa! Co mówi nam to słynne twierdzenie? Jego treść może wydać się nieco zaskakująca, ponieważ ustanawia ono ścisłą relację między dwoma pojęciami pozostającymi na pozór bez związku: trójkątami prostokątnymi i liczbami kwadratowymi.

Zajmijmy się naszym ulubionym trójkątem prostokątnym o proporcji 3 : 4 : 5. Biorąc za punkt wyjścia te proporcje, można stworzyć trzy liczby kwadratowe: 9, 16 i 25.



Rzuca się tu w oczy ciekawa koincydencja: 9 + 16 = 25. Suma kwadratów boków 3 i 4 jest równa kwadratowi boku 5. Można by przypuszczać, że to przypadek, ale nie. Wystarczy powtórzyć tę operację z innym trójkątem prostokątnym, żeby się o tym przekonać. Dla przykładu rozważmy trójkąt 65 : 72 :97, który opisany jest na babilońskiej tabliczce Plimptona. Odpowiadającymi mu trzema liczbami kwadratowymi są 4225, 5184 i 9409. Trudno nie zauważyć, że: 4225 + 5184 = 9409. W wypadku tak dużych liczb przypadek jest już w zasadzie niemożliwy. Zresztą sprawdźcie dowolnie wybrane trójkąty prostokątne. Małe, duże, a nawet te wielkie – wszystkie podlegają tej samej zasadzie! W trójkącie prostokątnym suma kwadratów długości dwóch boków przyprostokątnych jest równa kwadratowi długości trzeciego boku (nazywanego przeciwprostokątną). Ta zasada działa także w odwrotną stronę. Jeśli suma kwadratów długości krótszych boków trójkąta jest równa kwadratowi długości najdłuższego boku, to trójkąt jest prostokątny. Oto twierdzenie Pitagorasa!

Oczywiście nie ma jasności, czy to Pitagoras lub jego uczniowie byli autorami twierdzenia. O ile bowiem pewne jest, że Babilończycy nie sformułowali go w ogólnej postaci, którą znamy, to jest bardzo prawdopodobne, że znali ten wynik już tysiąc lat wcześniej. Jeśli nie, to jak mogliby wymienić na tabliczce Plimptona aż tyle trójkątów prostokątnych? Prawdopodobnie również Egipcjanie oraz Chińczycy znali to twierdzenie. Ci ostatni sformułowali je nawet w komentarzach dodanych do Dziewięciu rozdziałów kilka wieków po opracowaniu tego dzieła.

Według niektórych opowieści Pitagoras był pierwszym, który to twierdzenie udowodnił. Jednak nie potwierdza tego żadne wiarygodne źródło i najstarszy znany dowód pochodzi dopiero z Elementów opracowanych przez Euklidesa trzy wieki później.



* * *



Miasto Nauki i Przemysłu, jedno z największych europejskich muzeów naukowych (przyp. tłum.). [wróć]



Podobnie jest z angielskim theorem (przyp. tłum.). [wróć]



Reinkarnacja była jednym z elementów mistyki pitagorejskiej (przyp. tłum.). [wróć]





Rozdział 5




Odrobina metody


Dowód był jednym z najważniejszych elementów warsztatu greckich matematyków. Żadne twierdzenie nie mogło zostać uznane za obowiązujące, jeśli nie towarzyszył mu dowód, to znaczy logiczne rozumowanie niepodważalnie uzasadniające jego prawdziwość. Trzeba tu dodać, że brak wsparcia w postaci matematycznego dowodu pociąga za sobą niebezpieczeństwo, że wyniki będą zawierać nieprzyjemne niespodzianki. Pewne metody, skądinąd znane i szeroko stosowane, nie zawsze się bowiem sprawdzają.

No tak! Przypomnijcie sobie konstrukcję opisaną w papirusie Rhinda, pozwalającą wyznaczyć kwadrat i koło o tym samym polu powierzchni. Jest ona niestety błędna. Oczywiście nie całkowicie, ale jednak błędna. Jeśli precyzyjnie zmierzyć obie te wielkości, wtedy okaże się, że różnią się mniej więcej o 5%! Oczywiście dla mierniczych ziemi jest to wystarczająca dokładność, ale dla matematyków teoretyków takie odstępstwo jest nie do przyjęcia. Również sam Pitagoras dał się zwieść fałszywym hipotezom. Jego najsłynniejszy błąd dotyczy długości współmiernych. Uważał on, iż w geometrii wszystkie długości są współmierne, to znaczy zawsze można znaleźć dostatecznie małą jednostkę, która pozwoli zmierzyć obie te długości jednocześnie. Wyobraźcie sobie dwa odcinki: jeden o długości 9 cm, a drugi o długości 13,7 cm. Grecy nie znali zapisu liczb z przecinkiem, wszelkie długości wyrażali za pomocą liczb całkowitych. Długości drugiego z wymienionych odcinków nie dawało się według nich wyrazić w centymetrach. Nie był to jednak problem, bo wystarczyło użyć jednostki dziesięć razy mniejszej, by stwierdzić, że odcinki te mierzą odpowiednio 90 i 137 milimetrów. Pitagoras uważał, że dwa odcinki o dowolnych długościach zawsze są współmierne, a zatem zawsze można znaleźć taką jednostkę, w której wyrażone będą liczbami całkowitymi.

Teoria ta została jednak obalona przez pitagorejczyka Hippazosa z Metapontu. Odkrył on, że przekątna kwadratu i jego bok są niewspółmierne! Niezależnie od tego, jaką jednostkę wybierzemy do wyrażenia za jej pomocą długości boku i przekątnej kwadratu, nigdy nie będą one jednocześnie liczbami całkowitymi. Hippazos przeprowadził dowód logiczny niepozostawiający żadnych wątpliwości. Rozgniewało to Pitagorasa i jego uczniów do tego stopnia, że wykluczyli Hippazosa z ich wspólnoty, a może nawet, jak sugerują niektórzy, pozbawili go życia, wyrzucając za burtę okrętu!

Podobne anegdoty są dla matematyków przerażające. Czy zatem nigdy nie

możemy być niczego pewni? Czy mamy żyć w nieustannym strachu, że

matematyczne pewniki pewnego dnia stracą rację bytu? A co z trójkątem 3

4 : 5? Czy można mieć pewność, że jest on prostokątny? Czy nie ma ryzyka, że pewnego pięknego dnia okaże się, iż kąt, który wydawał się doskonale prosty, jest taki tylko w przybliżeniu?



Jeszcze i dziś nie jest wcale rzadkością, że matematycy padają ofiarą mylnej intuicji. Chcąc jej uniknąć, wzorem swych greckich poprzedników dokładają usilnych starań, by odróżnić udowodnione tezy nazywane „twierdzeniami” od tego, co tylko uważają za prawdę, co jeszcze nie zyskało potwierdzenia w postaci dowodu i nosi nazwę „hipotezy”.

Jedną z najsłynniejszych hipotez naszej epoki jest tzw. hipoteza Riemanna1. Wielu matematyków pokłada wystarczające zaufanie w jej prawdziwość, żeby ją włączyć do swych poszukiwań. Sądzą, że hipoteza ta stanie się pewnego dnia twierdzeniem, a ich intuicje zostaną potwierdzone.

Właśnie żeby uniknąć nieustannej obawy o zaprzeczenie podstaw swoich obliczeń, matematycy potrzebują dowodów2. Nigdy nie odkryjemy na przykład, że trójkąt 3 : 4 : 5 nie jest prostokątny. Ten trójkąt taki jest i to jest wiedza pewna. Pewność bierze się z istnienia dowodu twierdzenia Pitagorasa. Każdy trójkąt, dla którego suma kwadratów długości przyprostokątnych równa jest kwadratowi długości trzeciego boku, jest trójkątem prostokątnym. Dla mieszkańców Mezopotamii była to jedynie hipoteza. Grecy uczynili z niej twierdzenie. Uff.

No dobrze, ale jak wygląda dowód twierdzenia? Twierdzenie Pitagorasa nie tylko jest najsłynniejszym twierdzeniem, lecz także znajduje się wśród tych, które mają największą liczbę różnych dowodów. Istnieją ich całe dziesiątki. Niektóre są niezależnymi wytworami cywilizacji, które nigdy nie słyszały o Euklidesie ani o Pitagorasie, jak choćby poniższy dowód, zawarty w komentarzach do chińskich Dziewięciu rozdziałów. Inne pochodzą od matematyków, którzy znali już udowodnione twierdzenie, ale chcieli pozostawić po sobie jakiś ślad, którym sprawiało przyjemność szukanie nowego dowodu. Wśród tych ostatnich znajdujemy nazwiska wielkich ludzi, takich jak Leonardo da Vinci czy nawet dwudziesty prezydent Stanów Zjednoczonych James Abram Garfield.

Jedna z metod, wykorzystana w kilku różnych dowodach, przypomina układanie puzzli. Jeśli figury geometryczne można złożyć z tych samych kawałków, to mają one takie samo pole powierzchni. Przyjrzyjcie się układance przedstawionej przez Liu Hui, chińskiego matematyka żyjącego w III wieku.

Dwa kwadraty zbudowane na przyprostokątnych trójkąta podzielone są jeden na dwa, drugi na pięć elementów. Te same siedem elementów składa się na kwadrat zbudowany na przeciwprostokątnej. A zatem pole powierzchni kwadratu zbudowanego na przeciwprostokątnej jest sumą pól powierzchni dwóch mniejszych kwadratów. A ponieważ pole każdego kwadratu jest liczbowo równe kwadratowi długości odpowiedniego boku, twierdzenie Pitagorasa jest prawdziwe.



Pominęliśmy tu pewne szczegóły. Dla zupełności dowodu należy jeszcze wykazać, że wszystkie te odpowiadające sobie elementy są rzeczywiście identyczne i że ów podział jest prawdziwy dla wszystkich trójkątów prostokątnych.

Przedstawmy w skrócie raz jeszcze nasze rozumowanie. Dlaczego trójkąt 3

4 : 5 jest prostokątny? Ponieważ spełnia założenie twierdzenia Pitagorasa. A dlaczego twierdzenie to jest prawdziwe? Ponieważ podział Liu Hui pokazuje, że kwadrat zbudowany na przeciwprostokątnej składa się z tych samych elementów, z których składają się kwadraty zbudowane na przyprostokątnych. Przypomina to ulubioną zabawę dzieci w „dlaczego”. Problem polega na tym, że owa niewinna zabawa ma tę przypadłość, że nigdy się nie kończy. Niezależnie od tego, jaka padłaby odpowiedź na postawione pytanie, zawsze można wymyślić nowe dotyczące podanego wyjaśnienia. Dlaczego? A dlaczego?



Powróćmy jednak do naszych puzzli. Stwierdziliśmy, że figury zbudowane z takich samych elementów mają identyczne pola powierzchni. Ale czy pokazaliśmy, że ta zasada jest zawsze prawdziwa? Czy nie można znaleźć takich puzzli, dla których pole powierzchni zależy od sposobu, w jaki zostały ułożone? Taka myśl wydaje się absurdalna, nieprawdaż? Do tego stopnia absurdalna, że chęć jej dowodzenia jest wręcz niezrozumiała… Dlatego że z trudem przyjmujemy do wiadomości, iż w matematyce wszystko powinno być udowodnione. Czy bylibyśmy skłonni wyrzec się swoich zasad zaraz po ich wprowadzeniu?

Sprawa jest poważna. Skoro bowiem zamierzamy wyjaśnić, dlaczego metoda puzzli jest prawdziwa, to musimy jeszcze uzasadnić rozumowanie, którym się w tym celu posłużymy!

Greccy matematycy mieli tego świadomość. Żeby przeprowadzić dowód, trzeba od czegoś zacząć. I to pierwsze zdanie dowodu nie może być udowodnione właśnie dlatego, że jest pierwsze. A zatem każda konstrukcja matematyczna musi zaczynać się od przyjęcia pewnych wstępnych założeń. Założeń, które będą podstawą dalszego rozumowania i których wyboru powinno się w związku z tym dokonać ze szczególną starannością.

Matematycy owe założenia nazywają „aksjomatami”. Aksjomaty są matematycznymi pewnikami, takimi, jakimi mogłyby być twierdzenia i hipotezy, ale w odróżnieniu od tych ostatnich nie mają one dowodów ani ich nie wymagają. Zakładamy, że są prawdziwe.

Elementy, opracowane w III stuleciu p.n.e. przez Euklidesa, to trzynaście ksiąg będących traktatem o geometrii i arytmetyce.

O Euklidesie wiemy niewiele, nasi dalecy przodkowie wspominali o nim bowiem jeszcze rzadziej niż o Talesie czy Pitagorasie. Prawdopodobnie żył w Aleksandrii. Być może, podobnie jak się twierdzi o Pitagorasie, nie był to człowiek, ale grupa uczonych. Nic tu nie jest pewne.

Mimo że nic o nim nie wiemy, Euklides pozostawił nam dzieło monumentalne. Jego Elementy jednogłośnie zaliczono do najważniejszych tekstów w historii matematyki, ponieważ jako pierwsze opierały się na systemie aksjomatycznym. Konstrukcja Elementów jest zdumiewająco nowoczesna, a ich struktura bardzo bliska sposobowi pisania dzisiejszych matematyków. Elementy znalazły się wśród pierwszych ksiąg drukowanych przez Gutenberga. Publikowane wielokrotnie od końca XV wieku dzieło Euklidesa jest tekstem, który – zaraz po Biblii – miał najwięcej wydań.

W pierwszej księdze Elementów, poświęconej geometrii płaskiej, Euklides podaje pięć następujących aksjomatów:

Dowolne dwa punkty można połączyć odcinkiem.

Dowolny odcinek można przedłużyć nieograniczenie z obu stron.

Dla danego odcinka można wykreślić okrąg o środku w jednym z jego końcowych punktów i promieniu równym jego długości.

Wszystkie kąty proste są przystające.

Jeżeli prosta przecina dwie proste, tworząc po tej samej stronie dwa kąty wewnętrzne o sumie mniejszej niż dwa kąty proste, to te dwie proste przecinają się po tej samej stronie trzeciej prostej, po której znajdują się owe kąty wewnętrzne.3



Przyjęcie tych postulatów daje w efekcie cały zbiór doskonale udowodnionych twierdzeń. W przypadku każdego z nich Euklides korzysta jedynie albo z owych pięciu aksjomatów, albo też z twierdzeń udowodnionych wcześniej. Ostatnie twierdzenie księgi pierwszej jest znane od bardzo dawna. To twierdzenie Pitagorasa.

Po Euklidesie zagadnieniem wyboru aksjomatów zajmowali się liczni matematycy. Wielu z nich wyraźnie intrygował i wprawiał w zakłopotanie ów piąty aksjomat Euklidesa. Nie jest on tak elementarny jak pozostałe cztery i bywa zastępowany innym, prostszym, ale prowadzącym do takich samych wniosków: „przez dany punkt nienależący do danej prostej można poprowadzić tylko jedną prostą rozłączną z daną prostą”. Dyskusje dotyczące wyboru piątego aksjomatu trwały aż do XIX wieku, kiedy to pojawiły się nowe geometrie, wedle których nie jest on już prawdziwy!

Przyjęcie aksjomatów stwarza nowy problem – związany z definiowaniem. Co znaczą wszystkie użyte tu pojęcia: punkty, odcinki, kąty czy okręgi? Podobnie jak z dowodami, zagadnienie definicji nie ma końca. Pierwsza definicja musi być wyrażona za pomocą pojęć, które nie zostały zdefiniowane wcześniej.

W Elementach definicje pojawiają się przed aksjomatami. Pierwsze zdanie pierwszej księgi jest definicją punktu.

Punktem jest to, co nie ma części.

I to wam musi wystarczyć! Za pomocą tej definicji Euklides chce nam powiedzieć, że punkt jest najmniejszą możliwą figurą geometryczną. Nie da się układać puzzli, mając do dyspozycji jeden tylko punkt, jest on niepodzielny, nie ma żadnych części. W roku 1632 w pierwszym francuskim wydaniu Elementów matematyk Denis Henrion wzbogaca nieco tę definicję, precyzując w swych komentarzach, że punkt nie ma szerokości ani długości, ani grubości.

Te negatywne definicje nie zyskują jednak aprobaty. Zamiast określić, czym punkt jest, mówią, czym nie jest! Ale konia z rzędem temu, kto potrafiłby zaproponować coś lepszego. Na początku XX wieku w niektórych podręcznikach szkolnych pojawiała się następująca definicja: „Punktem jest ślad pozostawiony na papierze w wyniku dotknięcia delikatnie zatemperowanym ołówkiem”. Delikatnie zatemperowanym ołówkiem! Wreszcie jakiś konkret. Ta definicja poruszyłaby jednak do żywego Euklidesa, Pitagorasa i Talesa, którzy zadali sobie tyle trudu, żeby figury geometryczne uczynić obiektami abstrakcyjnymi i wyidealizowanymi. Żaden ołówek, niezależnie od tego, jak delikatnie byłby zatemperowany, nie może pozostawić śladu pozbawionego szerokości, długości oraz grubości.

Mówiąc krótko, nikt nie potrafi powiedzieć, czym dokładnie jest punkt, ale wszyscy są niemal pewni, że stojąca za nim idea jest na tyle prosta i jasna, że nie prowadzi do niejednoznaczności. Wszyscy jesteśmy niemal doskonale przekonani, że mówimy o tym samym, kiedy używamy słowa „punkt”. Wyraża się w tym zaufanie do podstawowych definicji i aksjomatów, na których można zbudować całą geometrię. I z braku czegoś lepszego na tej samej zasadzie oparte są wszystkie współczesne teorie matematyczne4.

Definicje – aksjomaty – twierdzenia – dowody: droga wyznaczona przez Euklidesa, którą podążą przyszłe pokolenia matematyków. A jednak, chociaż teorie strukturyzują się i rozbudowują, w trybach matematycznej maszyny pojawiają się nowe ziarna piasku: paradoksy.

Paradoks to coś, co wydaje się bez zarzutu, choć w rzeczywistości takie nie jest. To sprzeczność na pozór nie do rozwiązania. Rozumowanie, które zdaje się doskonale poprawne, a jednak prowadzi do zupełnie absurdalnego wniosku. Pomyślcie przez chwilę, że wybraliście zespół aksjomatów, które wydają się wam bezsprzeczne, a mimo wszystko wyprowadzacie z nich twierdzenie, które jest w oczywisty sposób fałszywe. Koszmar!

Jeden z najsłynniejszych paradoksów przypisywany jest Eubulidesowi z Miletu i dotyczy słów poety Epimenidesa. Pewnego dnia stwierdził on mianowicie: „Wszyscy Kreteńczycy są kłamcami”. Problem w tym, że sam Epimenides był Kreteńczykiem! Skoro tak, to zakładając, że powiedział prawdę, jest on kłamcą… Jeśli jednak jest inaczej i Epimenides skłamał, to zarazem powiedział prawdę! Z czasem wymyślono wiele innych wersji tego samego paradoksu. Najprostsza spośród nich jest deklaracją wypowiedzianą na swój własny temat: „Kłamię”.

Paradoks kłamcy rzuca wyzwanie przyjętemu założeniu, że każde zdanie jest albo prawdziwe, albo też fałszywe. Nie istnieje trzecia możliwość. W logice nosi to nazwę prawa wyłączonego środka. Włączenie tej zasady do zespołu aksjomatów wydaje się na pierwszy rzut oka bardzo kuszące. A jednak paradoks kłamcy nakazuje zachować czujność, rzeczywistość jest bardziej skomplikowana. Jeśli zdanie potwierdza swoją własną fałszywość, to nie może być logicznie ani prawdziwe, ani fałszywe.

Ta osobliwość nie przeszkadza większości matematyków po dziś dzień przyjmować zasadę wyłączonego środka za prawdziwą. Poza tym paradoks kłamcy w istocie nie jest stwierdzeniem matematycznym i można uważać go bardziej za niespójność językową niż sprzeczność logiczną. Jednak ponad dwa tysiące lat po Eubulidesie logicy odkryli, że paradoksy podobnego typu pojawiają się w ramach bardziej rygorystycznych teorii, co wstrząsnęło społecznością matematyków.

Grecki filozof Zenon z Elei, który żył w V wieku p.n.e., również został mistrzem paradoksów. Przypisuje mu się autorstwo kilkunastu tego rodzaju rozumowań. Jednym z najsłynniejszych jest paradoks znany jako Achilles i żółw. Wyobraźcie sobie wyścig między szybkonogim Achillesem a żółwiem. Aby wyrównać szanse, żółwiowi dano pewną początkową przewagę. Powiedzmy: sto metrów. Wydaje się, że mimo to Achilles, który biegnie znacznie szybciej niż żółw, prędzej czy później go dogoni. A jednak Zenon twierdzi coś przeciwnego.

Podzielmy, powiada Zenon, wyścig na poszczególne etapy. Aby dogonić żółwia, Achilles musi najpierw przebiec owe sto metrów, które ich dzieli. Jednak w tym czasie żółw nieco przemieści się do przodu, a więc żeby dogonić żółwia, Achilles znów będzie musiał przebyć pewną odległość. Ale gdy ją przebiegnie, żółw będzie już nieco dalej. Tak więc Achilles będzie musiał przebiec kolejny odcinek drogi, w tym czasie jednak żółw ponownie posunie się naprzód.

Krótko mówiąc, za każdym razem, kiedy Achilles dobiegnie do miejsca, w którym poprzednio był żółw, zwierzęcia już tam nie będzie, bo za każdym razem żółw posunie się do przodu, a zatem Achillesowi nie uda się go dogonić. I tak będzie niezależnie od tego, ile etapów rozważymy! A zatem Achilles skazany jest na wieczną gonitwę.

To czysty absurd, nieprawdaż? Wystarczy przeprowadzić doświadczenie, a przekonamy się, że biegacz bez trudu przegoni żółwia. Mimo to rozumowanie Zenona wydaje się poprawne i niełatwo jest mu zarzucić jakiś błąd logiczny.

Matematycy potrzebowali wiele czasu, by rozwiązać ten paradoks, który polega na zręcznej grze pojęciem nieskończoności. Jeśli biegacze poruszają się po linii prostej, ich droga może zostać złożona z kawałków, które Euklides nazywa odcinkami. Odcinek ma skończoną długość, mimo że zbudowany jest z pozbawionych długości punktów. Tak więc w pewien sposób nieskończone istnieje w skończonym. W paradoksie Zenona odcinek, który Achilles ma przebyć, żeby dogonić żółwia, jest dzielony na coraz krótsze odcinki. Jednak ta nieskończona liczba odcinków w rzeczywistości jest pokonywana w skończonym czasie, nic zatem nie przeszkadza Achillesowi dogonić żółwia w skończonym czasie.

W matematyce pojęcie nieskończoności jest bez wątpienia podstawą wielu paradoksów, ale zarazem inkubatorem najbardziej fascynujących teorii.

Na przestrzeni wieków matematycy będą utrzymywać ambiwalentny stosunek do paradoksów. Z jednej strony będą je traktować jako ogromne zagrożenie, obawiając się, że pewnego dnia z teorii wykluje się paradoks, a wtedy załamią się jej podstawy i legną w gruzy wszystkie wyprowadzone z nich twierdzenia, z drugiej zaś, cóż to za wyzwanie! Paradoksy są niewyczerpanym źródłem wątpliwości i budzą niesamowite emocje. Tam, gdzie pojawia się paradoks, zapewne jest coś, co wcześniej nam umknęło! Coś, co źle rozumiemy, jakieś pojęcie, jakaś błędna definicja, niewłaściwie dobrany aksjomat. To znaczy, że przyjmujemy za oczywiste coś, co wcale oczywiste nie jest. Paradoksy są otwartym zaproszeniem do przygody. Zaproszeniem do ponownego przemyślenia tego, co dotąd wydawało się zupełnie oczywiste. Obok ilu nowych idei i oryginalnych teorii przeszlibyśmy nieświadomie, gdyby w ich stronę nie popchnęły nas paradoksy?

Paradoksy Zenona zainspirowały naukowców do stworzenia nowych koncepcji dotyczących nieskończoności i miary5. Paradoks kłamcy doprowadził logików do poszukiwań coraz bardziej precyzyjnych pojęć prawdy i dowodliwości. Jeszcze i dziś wielu badaczy wyłuskuje zagadnienia, które istniały w zarodku już w paradoksach greckich mędrców.

W 1924 roku matematycy Stefan Banach i Alfred Tarski6 odkryli paradoks nazywany dziś ich imieniem, który stawia pod znakiem zapytania metodę puzzli. A choć wydaje się ona tak bardzo oczywista, może jednak zostać zakwestionowana. Banachowi i Tarskiemu udało się opisać trójwymiarowe puzzle, których objętość zależy od sposobu poskładania. Powrócimy jeszcze do tego. Jednak elementy, które wymyślili, są całkiem niezwykłe i mają się nijak do figur i brył geometrycznych będących przedmiotem zainteresowania matematyków greckich. Możemy więc spać spokojnie, metoda puzzli pozostaje poprawna, jak długo elementy układanki są trójkątami, kwadratami czy innymi klasycznymi figurami. Dowód twierdzenia Pitagorasa podany przez Liu Hui nadal ma się dobrze.

Jednak niech to będzie dla nas nauczką. Zachowajmy ostrożność nawet wtedy, gdy coś wydaje się nam oczywiste, i pozwólmy się oczarować i wprawić w zdumienie tajemnicami tego matematycznego świata, który otworzyli przed nami greccy mędrcy.



* * *



Niestety, nie da się jej wyjaśnić w przystępny sposób. Istnieje jednak inna, niezwykle prosta (w treści, ale nie w matematycznej trudności) hipoteza, tzw. mocna hipoteza Goldbacha. Głosi ona, że każda liczba całkowita parzysta (większa niż 2) może być zapisana jako suma dwóch liczb pierwszych. Liczba pierwsza to taka, która nie ma żadnych innych dzielników niż 1 i ona sama. Do pewnej granicy hipoteza ta jest potwierdzona za pomocą komputerów (przyp. tłum.). [wróć]



Istnieje także bardziej praktyczny aspekt tego zagadnienia. Co by było, gdyby okręt zbudowany na podstawie dokonanych przez inżyniera niepewnych przybliżeń w trakcie żeglugi zaczął się rozpadać? Bardzo wiele średniowiecznych katedr zawaliło się, a inne do dziś są niestabilne, ponieważ ich budowniczowie nie potrafili wykonać odpowiednich obliczeń i wznosili wielkie konstrukcje, przekraczając dopuszczalne granice błędu, kierując się wyłącznie doświadczeniami, nierzadko o wątpliwej wartości (przyp. tłum.). [wróć]



Ten aksjomat, nieco bardziej skomplikowany niż poprzednie, wywołał wśród matematyków wiele polemik. Na pokazanym poniżej rysunku suma dwóch zaznaczonych kątów jest mniejsza od dwóch kątów prostych i w konsekwencji, zgodnie z postulatem Euklidesa, proste 1 i 2 przecinają się po tej samej stronie trzeciej prostej, po której leżą te kąty. [wróć]



Można to sformułować jeszcze inaczej: punktami i prostymi są dowolne obiekty, które można pod te określenia podstawić, zachowując zarazem zgodność z aksjomatami (przyp. tłum.). [wróć]



W matematyce pojęcie miary, które wyrasta z pojęć długości, pola powierzchni i objętości, nabrało bardziej abstrakcyjnego znaczenia. Miarą nazywany pewną funkcję przypisującą zbiorom nieujemne wartości liczbowe. Tymi zbiorami nie muszą być obiekty geometryczne w tradycyjnym znaczeniu tego słowa (przyp. tłum.). [wróć]



Stefan Banach (1892–1945) to jeden z najwybitniejszych polskich matematyków, wywodzący się z lwowskiej szkoły matematycznej, jeden z twórców analizy funkcjonalnej. Podczas wojny był karmicielem wszy w lwowskim Instytucie Weigla. Zmarł przedwcześnie, z powodu raka płuc, któremu przysłużyła się, oprócz wycieńczenia spowodowanego wojną i wszami, również namiętność do nikotyny. Alfred Tarski (1901–1983), a właściwie Tajtelbaum, to wybitny polsko-amerykański logik żydowskiego pochodzenia, twórca teorii modeli oraz semantycznej teorii prawdy (przyp. tłum.). [wróć]





Rozdział 6




π razy drzwi


Jest 14 marca 2015 roku. Wybieram się do Palais de Découverte (Pałac Odkryć). Dziś jest niezwykły, świąteczny dzień!

Na początku lat trzydziestych Jean Perrin, fizyk i laureat Nagrody Nobla1, przedstawił projekt ośrodka naukowego, którego zadaniem byłoby budzenie zainteresowania społeczeństwa osiągnięciami naukowymi we wszystkich dziedzinach wiedzy. Pałac Odkryć otworzył swe podwoje w 1937 roku, zająwszy całe zachodnie skrzydło sąsiadującego z Polami Elizejskimi Grand Palais2, dwadzieścia pięć tysięcy metrów kwadratowych. Zorganizowane tam wystawy, które miały trwać nie dłużej niż sześć miesięcy każda, odniosły tak wielki sukces, że w 1938 roku owo prowizorium zmieniło się w trwałą instytucję. Osiemdziesiąt lat później instytucja ta przyciąga w ciągu roku setki tysięcy zwiedzających.

Wysiadłszy z metra, podążam ulicą Franklina Roosevelta w stronę bramy pałacu. Kiedy wchodzę po stopniach zewnętrznych schodów, moją uwagę przyciąga pewien szczegół: 4, 2, 0, 1, 9, 8, 9. Dziwna falująca procesja cyfr znajdujących się pod nogami wspina się wraz ze mną aż do wnętrza budynku. To nie jest stały element tej przestrzeni! Poprzednim razem, kiedy odwiedzałem to miejsce, cyfr tu nie było. Jestem tego pewien. 1, 3, 0, 0, 1, 9. Wchodzę do pałacu. Są i tam: 1, 7, 1, 2, 2, 6. Przecinają centralną rotundę i podążają ku wielkiej klatce schodowej: 7, 6, 6, 9, 1, 4. Wbiegam po schodach, po cztery stopnie naraz, mijam wejście do planetarium i skręcam w lewo: 5, 0, 2, 4, 4, 5. Te cyfry prowadzą mnie prosto do działu matematycznego. Widzę, jak ich ciąg wygina się i porzucając posadzkę, wspina się wzdłuż ściany: 5, 1, 8, 7, 0, 7. I wreszcie jestem u źródła. Wewnątrz okrągłego pokoju czerwone i czarne cyfry rosną i okręcają się wzdłuż ścian, wznosząc się coraz wyżej. Wreszcie dostrzegam początek tego szeregu: 3, 1, 4, 1, 5… Jestem w samym sercu jednego z symbolicznych miejsc Pałacu Odkryć, w sali liczby π.

* * *

Liczba π bez wątpienia jest najsłynniejszą i najbardziej fascynującą wśród stałych matematycznych. Okrągły kształt sali przypomina mi, że liczba ta ma ścisły związek z geometrią koła – przez nią właśnie należy pomnożyć długość średnicy koła, by otrzymać długość jego obwodu. Litera π (czytamy „pi”) to szesnasta litera greckiego alfabetu, odpowiadająca łacińskiej literze „p”, zarazem pierwszej literze francuskiego słowa oznaczającego obwód: périmètre3. Nie jest to duża liczba, nieco większa niż 3, jednak jej zapis dziesiętny jest nieskończony: 3,14159265358979…

Zazwyczaj zwiedzający oglądają 704 cyfry po przecinku owijające się wzdłuż okrągłej ściany sali liczby π. Jednak dziś cyfry mają wychodne. Opanowały cały pałac i pokazały się aż na ulicy. Teraz jest ich ponad tysiąc. 14 marca 2015 jest dniem liczby π bieżącego stulecia!

Pierwsze obchody „π Day” odbyły się 14 marca 1988 roku w Eksploratorium, amerykańskim odpowiedniku Pałacu Odkryć, znajdującym się w centrum San Francisco. Czternasty dzień trzeciego miesiąca, czyli 3.14 (w zapisie amerykańskim miesiąc poprzedza dzień), jest najbardziej odpowiednią datą, żeby święcić liczbę π, której przybliżenie dziesiętne – z dokładnością do dwóch miejsc po przecinku – to 3,14. Z czasem pomysł ten znalazł naśladowców i dziś liczni entuzjaści z całego świata spotykają się, by sławić ową liczbę, a za jej pośrednictwem, całą matematykę. Święto liczby π nabrało znaczenia po tym, jak w roku 2009 oficjalnie uznała je Izba Reprezentantów Kongresu Stanów Zjednoczonych.

Tego zaś roku, 2015, miłośnicy liczby π oczekiwali jej święta ze szczególnym napięciem. Dzisiejsza data to 3.14.15, co zwiększa zgodność daty oraz liczby. Tegoroczne obchody muszą być zatem wspaniałe. Tego dnia cały matematyczny zespół pałacu jest na miejscu. Zjawiam się tu i ja. Razem z kilkoma innymi matematykami mam dziś wesprzeć miejscowych naukowców w przeprowadzaniu doświadczeń matematycznych.

Chociaż liczba π pojawiła się w geometrii, to szybko rozprzestrzeniła się w całej matematyce. Jest to liczba o wielu obliczach. Arytmetyka, algebra, analiza, rachunek prawdopodobieństwa – niewielu matematyków, niezależnie od swojej specjalizacji, nie miałoby z nią do czynienia. W samym środku Pałacu Odkryć znajduje się rotunda, w której prezentowane są jej liczne zastosowania. Odwiedzających prosi się tu o zliczanie igieł rzucanych na parkiet4. Nieopodal goście pałacu przyglądają się tabliczkom mnożenia i pokazanym na nich ilorazom liczb5. Grupa dzieci, siedząc na podłodze, pokrywa koło drewnianymi płytkami6. Inna grupa bada trajektorię ustalonego punktu koła toczącego się po płaszczyźnie7. Za każdym razem pojawia się ten sam wynik: 3,1415…

Nieco dalej zachęca się zwiedzających do znalezienia daty swoich urodzin w rozwinięciu dziesiętnym liczby π. Młody człowiek, który to sprawdza, urodził się 25 września 1994 roku. Wkrótce pojawia się wynik; ciąg 25091994 znajduje się w rozwinięciu liczby π, poczynając od 12 785 022. miejsca po przecinku. Matematycy przypuszczają, że każdy ciąg cyfr, niezależnie od swej długości, występuje w pewnym miejscu jej rozwinięcia. Symulacje komputerowe zdają się to potwierdzać. Jak dotąd udało się znaleźć wszystkie poszukiwane sekwencje. Jednak nikt na razie nie udowodnił w sposób niebudzący wątpliwości, że zawsze tak będzie.

Nagle zbliża się do mnie na oko dwunastoletnia dziewczynka. Wydaje się zaciekawiona dziwnymi przyrządami, które nas otaczają, i rzuca mi pytające spojrzenie.

– Zastanawiasz się, czym to wszystko jest, prawda?

– O tak! – wykrzykuje. – To 3,14. Właściwie nie. To prawie 3,14… To było w szkole. To po to, żeby zmierzyć obwód koła. Nauczyliśmy się także wiersza.

– Wiersza?

Dziewczynka przewraca oczyma, żeby łatwiej wygrzebać go z pamięci, a potem zaczyna recytować.

Był i jest, i wieki chwalonym ów będzie,

który kół obwód średnicą wymierzył;

sławcie Archimeda, aby ów mąż wszędzie imię sławne

na zawsze jako syn muz dzierżył8.

Uśmiecham się, słysząc tę wyliczankę, której i ja uczyłem się w jej wieku. Zupełnie o niej zapomniałem. Zasada jest bardzo pomysłowa. Aby odtworzyć rozwinięcie liczby π, wystarczy policzyć liczbę liter w każdym słowie. Był = 3, i = 1, jest = 4 i tak dalej. Podobny schemat wykorzystano w wielu wierszach z różnych obszarów językowych. Do najsłynniejszych należy angielska adaptacja wiersza Kruk Edgara Allana Poego, kodująca aż 740 miejsc rozwinięcia dziesiętnego9, 10 !

– Brawo! – pogratulowałem jej. – Chyba nie potrafiłbym go zapamiętać równie dobrze. Ale czy wiesz, kim był Archimedes, którego wspomina twój wiersz?

Tym zabiłem jej ćwieka. Zaczęła robić miny, potrząsając ramionami. Nadróbmy czym prędzej te zaległości. Pomocą niech posłuży duży okrąg podzielony na części, w który wpisano wiele trójkątów. Przemieścimy się na Sycylię. Cofniemy się o dwa tysiące trzysta lat do starożytnych Syrakuz. Tam właśnie czeka na nas Archimedes.

W promieniach palącego słońca śpiewają cykady. Ulice wypełniają zapachy ze wszystkich zakątków Morza Śródziemnego. Oliwki, ryby i winogrona piętrzą się na straganach. Na północ od miasta na horyzoncie rysuje się potężna sylwetka Etny. Na zachodzie rozciągają się żyzne równiny, z których miasto czerpie swoje bogactwo, na wschodzie zaś otwierają się ku morzu dwa porty11. Syrakuzy wykuły swą sławę i moc, wykorzystując szczególne położenie. Znajdowały się mianowicie w miejscu, w którym krzyżowały się najważniejsze szlaki morskie. Założone pięć wieków wcześniej przez greckich kolonistów z Koryntu miasto należało do najlepiej prosperujących ośrodków na śródziemnomorskich wybrzeżach.

To właśnie tu w 287 roku p.n.e. urodził się człowiek, którego geniusz i wynalazczość doprowadziły do powstania nowego stylu uprawiania matematyki. Archimedes należy do czołówki wielkich wynalazców, pogromców problemów, ludzi wprowadzających nowe, rewolucyjne metody. Zawdzięczamy mu dźwignię i śrubę. On właśnie według legendy miał w kąpieli zawołać „Eureka!”, gdy nagle uświadomił sobie prawo fizyki nazywane dziś jego imieniem: każde ciało zanurzone w cieczy pozornie traci na wadze tyle, ile waży wyparta przez nie woda. To dlatego ciała lżejsze od wody unoszą się na powierzchni, podczas gdy ciała cięższe od niej toną. Opowiada się także, iż w trakcie oblężenia Syrakuz przez flotę rzymską Archimedes wynalazł system zwierciadeł zdolnych skupiać promienie słońca, tak by zapalać zbliżające się okręty nieprzyjaciela.

Archimedesowi zawdzięczamy też ogromny postęp w wyznaczaniu liczby π. Co prawda, już wielu przed nim interesowało się okręgiem, ale ich rozważaniom brakowało ścisłości. Przypomnijcie sobie chińskie dzieło Dziewięć rozdziałów: oszacowano w nim pole powierzchni koła o średnicy 10 bu i obwodzie 30 bu. Z danych zadania wynika, że liczba π ma wartość 3. Przybliżone rozwiązanie zagadnienia kwadratury koła podane w papirusie Ahmesa określa wartość π na około 3,16.

Archimedes zrozumiał, że dokładne określenie wartości π jest trudne, a być może wręcz nieosiągalne. On też uznał, że trzeba zadowolić się przybliżeniem, jednak jego podejście do tego zagadnienia wyróżnia się dwojako. Po pierwsze, tam, gdzie jego poprzednicy mieli nadzieję na dokładny wynik, sycylijski uczony szukał wartości przybliżonych, przekonany, że tylko takie możemy poznać. Po drugie, oszacował on różnicę między swoimi przybliżeniami a rzeczywistą wartością π, następnie zaś rozwinął metodę pozwalającą ową różnicę coraz bardziej zmniejszać.

Po wielu obliczeniach doszedł do wniosku, że liczba, której szuka, w dzisiejszym dziesiątkowym zapisie pozycyjnym zawarta jest pomiędzy 3,1408 i 3,1428. Krótko mówiąc, Archimedes podał wartość π z dokładnością do 0,03%.

METODA ARCHIMEDESA

Aby wyznaczyć przybliżoną wartość liczby π, Archimedes przybliżał okrąg za pomocą wieloboków foremnych. Rozważmy dla przykładu okrąg o średnicy 1. Jego obwód ma wtedy długość o wartości π. Teraz wpiszemy ten okrąg w kwadrat.



Długość boku kwadratu ma wartość 1, a zatem długość jego obwodu ma wartość 4. Ponieważ obwód koła jest mniejszy od obwodu kwadratu, nasuwa się wniosek, że π jest liczbą mniejszą niż 4.

A teraz, inaczej, wpiszemy w okrąg sześciokąt, jak to pokazuje rysunek na następnej stronie.



Sześciokąt zbudowany jest z sześciu trójkątów równobocznych, o bokach, których długość wynosi 0,5 (połowa średnicy koła). Obwód sześciokąta ma długość 6 × 0,5 = 3. Wnioskujemy stąd, że π jest liczbą większą niż 3!

Dobrze, ale jak dotąd to przecież żadna rewelacja, oszacowanie między 3 a 4 jest bardzo niedokładne. Aby zawęzić obszar, wystarczy zwiększyć liczbę boków wielokąta. Jeśli każdy bok sześciokąta podzielimy na pół, otrzymamy dwunastokąt, który bardziej przypomina okrąg.



Odrobina nieco nudnych obliczeń geometrycznych (przede wszystkim wykorzystujących twierdzenie Pitagorasa) prowadzi do wniosku, że dwunastokąt ma obwód o długości około 3,11, a zatem liczba π jest nieco większa od tego wymiaru. Aby oszacować jej wartość z dokładnością do 0,001%, Archimedes jeszcze trzykrotnie powtórzył tę operację. Dzieląc każdy z boków na pół, otrzymał najpierw 24, a następnie 48 boków, by wreszcie zakończyć na wielokącie o 96 bokach.



Nie dostrzegacie żadnego wielokąta? To zrozumiałe, bo teraz te boki znajdują się tak blisko okręgu, że trudno je od niego odróżnić gołym okiem. Oto w jaki sposób Archimedes doszedł do wniosku, że liczba π jest większa od 3,1408.

Siłą metody Archimedesa jest nie tyle wynik, ile możliwość dalszego stosowania zaproponowanej przez niego metody. Trzeba tylko dzielić kolejne wielokąty, by nieustannie zawężać przedział, w którym zawarta jest ścisła wartość liczby π. A zatem teoretycznie możemy otrzymać dowolnie bliskie przybliżenie, o ile tylko nie zabraknie nam chęci zmierzenia się z obliczeniami.



W 212 roku p.n.e. Rzymianom udało się w końcu zdobyć Syrakuzy. Wódz Markus Klaudiusz Marcellus, który dowodził oblężeniem, wydał swym żołnierzom rozkaz oszczędzenia liczącego wówczas 75 lat Archimedesa. W czasie zajmowania miasta uczony tak bardzo zagłębił się w rozważaniach na temat pewnego zagadnienia geometrycznego, że z niczego nie zdawał sobie sprawy. Narysował już na piasku swoje figury, gdy kątem oka dojrzał przechodzącego obok rzymskiego żołnierza, a wtedy rzucił do niego z roztargnieniem: „Tylko nie niszcz moich okręgów!”. Żołnierz się rozzłościł i przebił go mieczem.

Marcellus wzniósł Achillesowi wspaniały grobowiec, zwieńczony kulą wpisaną w walec, ilustrującą jedno z jego słynnych twierdzeń. W ciągu stuleci, które nadeszły, Imperium Rzymskie nigdy nie wydało z siebie matematyka tej klasy co Archimedes.

Antyczna matematyka powoli umierała. Nastały nowe czasy. Imperium Rzymskie stopniowo opanowało cały basen Morza Śródziemnego. W tym nowym świecie grecka kultura zaczęła zanikać. Było jednak miasto, które na kilka stuleci podtrzymało ducha greckiej matematyki. Aleksandria.

Podbijając świat, Aleksander Wielki nie pomiął Egiptu. Zawładnąwszy nim pod koniec 332 roku p.n.e., zatrzymał się tam na kilka miesięcy – wystarczająco długo, by w Memfis ogłosić się faraonem i na wybrzeżu śródziemnomorskim założyć, na surowym korzeniu, nowe miasto. Aleksander nigdy nie ujrzał miasta, któremu dał swoje imię. Kiedy osiem lat później zmarł w Babilonie, jego imperium zostało podzielone pomiędzy jego wodzów, a Egipt przypadł Ptolemeuszowi I, który Aleksandrię uczynił stolicą swego kraju. Za jego władzy miasto stało się jednym z najbardziej rozwiniętych ośrodków rejonu śródziemnomorskiego.

Ptolemeusz kontynuował prace budowlane rozpoczęte przez Aleksandra. Na cyplu wyspy Faros, położonym na wprost miasta, zainicjował budowę monumentalnej morskiej latarni. Nie trzeba było wiele czasu, by greccy pisarze zauważyli jej niezwykłość i zaliczyli tę konstrukcję do siedmiu cudów świata, zamykając tym samym ich listę.

Zatrzymajmy się na kilka chwil, by nacieszyć oczy niezwykłą panoramą, jaką ujrzałby wędrowiec, który miałby odwagę wspinać się po dziesiątkach stopni spiralnie wznoszących się ku jej wierzchołkowi. Popatrzcie na północ. Jak okiem sięgnąć rozciąga się Morze Śródziemne. Da się stąd dojrzeć statki handlowe płynące w odległości nawet piętnastu kilometrów. Oto jeden z nich przesuwa się przed waszymi oczyma i wyładowany towarami wpływa do portu. Może przypływa z Aten, z Syrakuz, a może z Massalii, tego dynamicznie rozwijającego się miasta w południowej Galii, które pewnego dnia nazwiemy Marsylią. Jeśli teraz odwrócicie głowę na wschód, ujrzycie deltę Nilu. Pięć kilometrów dalej w głąb lądu dostrzeżecie obszar słonej wody, usytuowany w poprzek delty. To jezioro Mareotis. Na szerokim pasie ziemi pomiędzy jeziorem a morzem rozciąga się prześwietne miasto. Aleksandria. To miasto młode i nowoczesne. Tu i ówdzie ujrzycie nowo wznoszone budowle.

Na wyspie Faros znajduje się nie tylko latarnia, jest tam również świątynia Izydy. Aby się do niej dostać, mieszkańcy miasta muszą przebyć heptastadion, groblę o długości 1300 metrów, dzielącą port na dwa odrębne baseny. Ze szczytu latarni możecie ujrzeć maleńkie figurki spacerujących przechodniów. Ci, którzy przemieszczają się w kierunku stałego lądu, trafiają najpierw do dzielnicy królewskiej. Tu znajduje się pałac Ptolemeusza, teatr, a także świątynia Posejdona. Kiedy spojrzycie nieco dalej w kierunku zachodnim, waszą uwagę pochłonie otoczony sławą gmach Muzeum. Właśnie tam się udajemy.

Wznosząc wielkie muzeum, które miało zapewnić ochronę dziedzictwa kultury greckiej, Ptolemeusz pragnął uczynić z Aleksandrii wielki ośrodek kultury, zdolny rywalizować z Atenami. Dlatego przeznaczył na ten cel odpowiednio duże środki! Uczeni zatrudniani w Muzeum byli szczęściarzami. W zamian za prowadzenie badań otrzymywali nie tylko wynagrodzenie, lecz także dach nad głową i posiłki. Ponadto mieli do dyspozycji ogromną bibliotekę. Legendarną Bibliotekę Aleksandryjską! Być może to właśnie jej, w jeszcze większym stopniu niż pracującym w niej uczonym, Muzeum zawdzięczało swą renomę i prestiż.

Ptolemeusz miał prosty plan, jak pozyskać księgozbiór. Każdy zawijający do Aleksandrii statek musiał oddać przewożone książki. Książki te kopiowano, a kopie zwracano na pokład. Oryginały natomiast trafiały prosto do biblioteki. Później Ptolemeusz II, syn i następca Ptolemeusza I, zaapelował do wszystkich królów świata, żeby dostarczyli mu egzemplarze najsłynniejszych dzieł, jakie wydały ich krainy. W chwili otwarcia Biblioteka Aleksandryjska liczyła ponad 400 000 woluminów! Z czasem jej księgozbiór zwiększył się aż do 700 000.

Metoda Ptolemeusza sprawdzała się doskonale przez ponad siedem stuleci. W Aleksandrii następowali po sobie kolejni uczeni, a intelektualne środowisko zachowywało swój żywy charakter, którego zaczynało już brakować w innych częściach Śródziemnomorza. Do najsłynniejszych rezydentów Muzeum należał Eratostenes z Cyreny, który – jak pamiętacie – jako pierwszy dokładnie zmierzył obwód Ziemi. Tu również większą część swoich Elementów zredagował Euklides. Diofantos napisał tu słynne dzieło poświęcone równaniom, które obecnie noszą jego imię12. W II wieku n.e. Klaudiusz Ptolemeusz (zupełnie niezwiązany z królem Ptolemeuszem) w Aleksandrii zredagował Almagest, dzieło, w którym zebrał dużą część wiedzy astronomicznej i matematycznej swej epoki. Na Almagest, w którym Ptolemeusz kazał Słońcu krążyć wokół Ziemi, powoływano się aż do czasu, gdy w XVI wieku swoje trzy grosze do astronomii dorzucił Kopernik.

Uczonych, którzy w Aleksandrii spisywali księgi lub dokonywali nowych odkryć, dziś już trudno zliczyć. Wokół Muzeum rozwinęło się środowisko kopistów, tłumaczy, komentatorów dzieł i ich wydawców. Miasto obfitowało w tego rodzaju ludzi.

Niestety, w IV wieku nadeszły niespokojne czasy. Po tym, jak 16 czerwca 391 roku cesarz Teodozjusz I, chcąc przyspieszyć rozwój chrześcijaństwa, wydał edykt zakazujący wszelkich kultów pogańskich, Muzeum, choć formalnie nie było świątynią, na mocy decyzji cesarza zostało zamknięte.

W owej epoce jedną z ważnych postaci życia intelektualnego Aleksandrii była Hypatia, córka Teona, ostatniego dyrektora Muzeum. Zamknięcie instytucji nie przeszkodziło uczonym przez pewien czas kontynuować swego dzieła. Sokrates Scholastyk nieco później pisał, że nieprzebrane rzesze ludzi przybywały, by słuchać Hypatii, która swoją wiedzą przewyższała wszystkich jej współczesnych. Hypatia była zarazem matematyczką i filozofką. Jest ona też pierwszą kobietą, która pojawia się w naszej opowieści.

Pierwszą w ogóle? Bynajmniej. Przed Hypatią matematyką zajmowały się także i inne kobiety, ale ich dzieła oraz życiorysy nie dotrwały do naszych czasów. Kobiety były przyjmowane do szkoły pitagorejskiej. Kilka z nich znamy z imienia: Teano13, Autocharidas, Habroteleia. Trzeba jednak dodać, że niemal nic o nich nie wiemy.

Nie dotrwał też do naszych czasów żaden tekst napisany przez Hypatię, ale liczne źródła wspominają o jej dziełach. Kontynuowała przede wszystkim prowadzone przed kilku wiekami prace Diofantosa i Ptolemeusza. Była również zdolną konstruktorką. Przypisuje się jej wynalezienie gęstościomierza służącego do pomiaru gęstości cieczy, zręcznie wykorzystującego prawo Archimedesa, a także nowego rodzaju astrolabium, ułatwiającego pomiary astronomiczne.

Niestety, jej historia szybko dobiegła końca. W 415 roku Hypatia padła ofiarą wściekłości aleksandryjskich chrześcijan, którzy zaczaili się na nią i brutalnie pozbawili ją życia. Jej ciało poćwiartowano, a następnie spalono.

Niedługo po zamknięciu Muzeum i śmierci Hypatii życie naukowe w Aleksandrii zamarło. Zbiory biblioteki doznały znacznego uszczerbku. Pożary, plądrowania, przewroty i wstrząsy tak bardzo dotknęły miasto, że Biblioteka Aleksandryjska znikła. Nie wiadomo dokładnie, kiedy i jak to się stało, pewne jest tylko to, że do VII wieku nic po niej nie zostało.

Pewna epoka dobiegła końca. Jednak historia wytyczyła okrężne drogi, po których podążyła w naszą stronę grecka matematyka.



* * *



Jean Perrin otrzymał Nagrodę Nobla za prace związane z atomową strukturą materii. Jedno z jego doświadczeń dotyczyło ruchów Browna, czyli chaotycznych ruchów cząsteczki zawiesiny w cieczy lub w gazie. Teorię ruchów Browna podali niezależnie od siebie Albert Einstein i polski fizyk Marian Smoluchowski. Doświadczenie Perrina i jego zgodność z teorią spowodowało powszechne zaakceptowanie teorii atomistycznej. Ciekawostką jest, że nieco wcześniej francuski matematyk Louis Bachelier rozwinął teorię dotyczącą spekulacji na paryskiej giełdzie, co – jak się okazuje – jest zjawiskiem analogicznym do ruchów Browna. Teoria Bacheliera została zauważona i rozwinięta dopiero pod koniec XX wieku, po czym zaowocowała Nagrodą Nobla (Robert C. Merton i Myron Scholes) w dziedzinie ekonomii w 1997 roku (przyp. tłum.). [wróć]



Wielki Pałac. Duża sala wystawowa wzniesiona z okazji wystawy światowej w Paryżu w 1900 roku (przyp. tłum.). [wróć]



Prawdopodobnie takie właśnie jest pochodzenie tego oznaczenia: albo od greckiego słowa perimetron, albo od periferia (obwód, obrzeże). Oznaczenie pojawiło się w roku 1706 roku w dziele angielskiego matematyka Williama Jonesa Synopsis Palmariorum Matheseos (Nowe wprowadzenie do matematyki) i weszło do powszechnego użytku w 1736 roku dzięki wielkiemu matematykowi szwajcarskiego pochodzenia Leonhardowi Eulerowi (przyp. tłum.). [wróć]



Jest to słynne zagadnienie igły Buffona. Wielokrotnie rzucamy igłą o długości l na płaszczyznę pokrytą równoległymi liniami, odległymi jedna od drugiej o długość t, przy czym l ≤ t. Cóż może to mieć wspólnego z liczbą π? Jak się okazuje, prawdopodobieństwo, że igła przetnie linię (mierzone częstością przecięć igły z linią), jest równe {: ._idGenObjectAttribute-5} (przyp. tłum.). [wróć]



Autor ma tu na myśli zastosowanie twierdzenia Cesaro. Mówi ono, że prawdopodobieństwo tego, że dwie losowo wybrane liczby całkowite są względnie pierwsze (to znaczy nie mają wspólnego dzielnika), wynosi 6/π2 ≈ 0,608. Znajdując to prawdopodobieństwo doświadczalnie, możemy wyznaczyć przybliżenie liczby π (przyp. tłum.). [wróć]



Zapewne były to kwadraciki, maleńkie w porównaniu z kołem. Ich łączne pole powierzchni jest bliskie polu powierzchni koła. Jeśli znamy pole powierzchni jednej plakietki oraz promień koła, to zliczając owe plakietki, możemy w przybliżeniu wyznaczyć wartość π (przyp. tłum.). [wróć]



Krzywa zakreślana przez ten punkt nosi nazwę cykloidy. Jest to krzywa okresowa. Jej okres ma wartość 2πr, gdzie r jest promieniem koła. Pozwala to wyznaczyć wartość liczby π (przyp. tłum.). [wróć]



Autor nieznany (przyp. tłum.). [wróć]



W 1995 roku Michael Keith ułożył wiersz Near a Raven będący adaptacją wiersza The Raven, napisanego przez Edgara Allana Poego w 1845 roku. Zaczyna się on następująco: Poe, E. // Near a Raven // Midnights so dreary, tired and weary, // Silently pondering volumes extolling all by-now obsolete lore. [wróć]



A oto polski wiersz realizujący tę zasadę (kodujący 23 cyfry), który został opublikowany w 1930 roku w czasopiśmie „Parametr”:



Kuć i orać w dzień zawzięcie,



Bo plonów niema bez trudu!



Złocisty szczęścia okręcie,



Kołyszesz…



Kuć! My nie czekajmy cudu.



Robota to potęga ludu!



Jego autorem jest matematyk Kazimierz Cwojdziński (1878–1948), profesor poznańskiej Szkoły Inżynierskiej. Wierszykowi towarzyszył anons: Autor prosi redakcję, by wezwała czytelników do napisania lepszego wiersza. Za najgładszy, elegancki i dowcipny wiersz autor powyższego wypłaci 50 złotych polskich. Twórcy zbyt lichych wierszyków zapłacą karę do 10 złotych. Redakcja „Parametru” niezwłocznie zwróciła się do Kazimierza Cwojdzińskiego z żądaniem wypłacenia owych 10 złotych kary. Uwaga: zgodnie z zasadami współczesnej ortografii nie ma piszemy osobno, ale w 1930 roku obowiązywał zapis niema (przyp. tłum.). [wróć]



Handlowy i wojenny (przyp. tłum.). [wróć]



Równania diofantyczne to takie równania, które mają rozwiązania w zbiorze liczb całkowitych lub naturalnych (przyp. tłum.). [wróć]



Niektóre źródła twierdzą, że Teano była żoną Pitagorasa i autorką jego życiorysu, a po jego śmierci objęła kierownictwo szkoły pitagorejskiej. Według innych była jego córką lub uczennicą (przyp. tłum.). [wróć]





Rozdział 7




Mniej niż zero


Wysoka na 6714 metrów góra Kajlas, znajdująca się w Tybecie, należy do zamkniętego kręgu szczytów, które nie zostały zdobyte przez Homo sapiens. Jej masywna sylwetka z białymi pasami śniegu na szarym granicie wyraźnie odcina się na tle poszarpanego krajobrazu Himalajów Zachodnich. Dla mieszkańców tamtych stron, czy są oni hinduistami, czy też buddystami, góra ta jest święta i występuje w wielu mitach o przodkach i cudownych wydarzeniach. Mówi się o niej nawet, że jest to legendarna góra Meru, która wyznacza środek wszechświata.

Tu ma swoje źródło jedna z siedmiu świętych rzek tamtych stron: Indus.

Porzucając podnóża góry Kajlas, Indus płynie ku wschodowi, po czym gwałtownymi meandrami przebija się przez góry Kaszmiru, a potem powoli zaczyna podążać ku południowi. Przecina równiny Pendżabu i Sindhu w dzisiejszym Pakistanie, zanim w końcu utworzy deltę przy ujściu do Morza Arabskiego. Dolina Indusu jest żyzna. W starożytności rejon ten porastały bujne lasy. Słonie indyjskie żyły tu obok nosorożców, tygrysów bengalskich, wielu gatunków małp oraz węży, które z czasem dźwiękami swych fletów zaczęli poskramiać zaklinacze. Na zakręcie jednej ze ścieżek można by oczekiwać spotkania z Mowglim, chłopcem z Księgi dżungli, której akcja rozgrywa się w tej właśnie scenerii. Tu narodziła się oryginalna i tajemnicza cywilizacja, a stworzona przez nią matematyka odegrała kluczową rolę w początkach średniowiecza.

W III tysiącleciu p.n.e. wzdłuż biegu rzeki wyrosło kilka ważnych miast, takich jak Mohendżo-Daro czy Harappa. Z oddali owe miasta, wzniesione z glinianych cegieł, trochę przypominały współczesne im miasta Mezopotamii. W II tysiącleciu zaczęła się epoka wedyjska. Cały rejon pokryła gęsta sieć małych królestw ciągnących się aż do brzegów Gangesu. Rodził się i rozwijał hinduizm, spisano pierwsze wielkie teksty w sanskrycie. W IV wieku p.n.e. do Indusu dotarł Aleksander Wielki i założył tam dwa miasta, które zostały nazwane Aleksandrią i żyły w błogiej nieświadomości szczególnego przeznaczenia swej egipskiej siostry. Część greckiej kultury zaszczepiła się także i w Indiach. Z czasem rozpoczęła się epoka wielkich imperiów. Przez ponad stulecie niemal całym subkontynentem indyjskim rządzili Maurjowie. Po nich pojawiły się kolejne dynastie, które współżyły mniej lub bardziej pokojowo – aż do muzułmańskiego podboju w VII wieku.

* * *

W ciągu stuleci Indie rozwinęły matematykę, o której, niestety, niewiele dziś wiadomo. Przyczyna naszej ignorancji jest prosta: uczeni owi, poczynając od początku ery wedyjskiej, kultywowali ideę przekazu ustnego, który zabraniał zapisywania wiedzy. Winna być ona przekazywana przez żywego człowieka, z pokolenia na pokolenie, od mistrza do ucznia. Tekstów uczono się na pamięć, w postaci poematów; towarzyszyły im mnemotechniczne sposoby zapamiętywania. Poszczególne fragmenty recytowano i powtarzano tyle razy, ile trzeba było, żeby doskonale je sobie przyswoić. Tu i tam można znaleźć kilka wyjątków od tej reguły, jakieś zapisane fragmenty, które dotrwały do naszych czasów, ale ich zbiór jest nad wyraz ubogi.

A jednak i oni zajmowali się matematyką! Jak inaczej wyjaśnić bogactwo pojęć, które nam pozostawili, zdecydowawszy się w V wieku powierzyć księgom wiedzę gromadzoną i przekazywaną ustnie przez stulecia? Wtedy też nastąpił w Indiach złoty wiek nauki, a jej zdobycze wkrótce rozprzestrzeniły się na cały świat.

Hinduscy uczeni zaczęli pisać długie traktaty, w których zbierali tradycyjną wiedzę uzupełnioną własnymi odkryciami. Do najsłynniejszych uczonych tego obszaru kulturowego należą Arjabhata, który interesował się astronomią i wyznaczył bardzo dobre przybliżenie liczby π, Varāhamihira, który rozwinął trygonometrię, a także Bhaskaraćarja, który jako pierwszy zapisywał zero w postaci okręgu i posługiwał się w nauce systemem dziesiętnym, wykorzystywanym przez nas po dziś dzień. Ależ tak, naszych dziesięć cyfr: 0, 1, 2, 3, 4, 5, 6, 7, 8 i 9, które nazywamy arabskimi, to w rzeczywistości cyfry indyjskie!

A jednak gdyby spośród wszystkich indyjskich uczonych miał pozostać tylko jeden, to bez wątpienia z wyboru historii byłby nim Brahmagupta. Brahmagupta żył w VII wieku i był dyrektorem obserwatorium w Ujjain, mieście położonym na prawym brzegu rzeki Sipra w dzisiejszych środkowych Indiach, które wtedy było jednym z największych naukowych ośrodków tamtych stron. Miejscowe obserwatorium astronomiczne cieszyło się wielką sławą, a miasto znane było choćby Klaudiuszowi Ptolemeuszowi w złotych czasach Aleksandrii.

W 628 roku Brahmagupta opublikował swoje najważniejsze dzieło: Brāhmasphuṭasiddhānta. W tekście tym znajduje się pierwszy całkowity opis zera oraz liczb ujemnych, opatrzony ich właściwościami arytmetycznymi.

W naszej epoce zero oraz liczby ujemne niezwykle głęboko wniknęły w życie codzienne: spotykamy je przy pomiarze temperatury, wysokości liczonej względem poziomu morza, ujemne może być saldo na naszym bankowym rachunku, dlatego niemal zapominamy, jak doniosła jest to idea! Ich wymyślenie było rodzajem niezwykłej umysłowej akrobacji, którą indyjscy mędrcy jako pierwsi opanowali do perfekcji. Zrozumienie tego procesu, wraz ze wszystkimi subtelnościami i zarazem z całą jego mocą, to czysta intelektualna rozkosz, przy której powinniśmy się na chwilę zatrzymać, jeśli chcemy głębiej wniknąć we wstrząsy, jakie będą udziałem matematyków w przyszłości, która dopiero nadejdzie.

Jedno z najczęściej stawianych mi pytań, gdy publicznie opowiadam o swoim zamiłowaniu do matematyki, dotyczy źródła owej fascynacji. Bywam pytany, skąd wzięła się u mnie owa skłonność do rzeczy co najmniej dziwnych. Czy może tą pasją zaraził pana jakiś profesor? Czy lubił pan matematykę już jako dziecko? Podłoże tego rodzaju zamiłowania nie przestaje budzić zdumienia ludzi wciąż obcych tej nauce.

Gwoli uczciwości muszę wyznać, że sam tego nie wiem. Jak głęboko sięga moja pamięć, zawsze lubiłem matematykę, nie umiejąc podać jakiegoś szczególnego wydarzenia w moim życiu, które mnie ku niej popchnęło. Co prawda, kiedy trochę głębiej pogrzebię w pamięci, powracają do mnie pewne wspomnienia związane ze stanem intelektualnego zadowolenia, które odczuwałem, gdy w moim umyśle nagle pojawiały się nowe idee. Tak było zwłaszcza wtedy, gdy odkryłem pewną szczególną właściwość mnożenia.

Musiałem mieć 9 lub 10 lat, kiedy stukając w mój szkolny kalkulator, natrafiłem przypadkowo na dziwny wynik: 10 × 0,5 = 5. Mnożąc 10 przez 0,5, otrzymasz 5, oto co śmiał twierdzić mój kalkulator, któremu ufałem równie ślepo, co niedorzecznie. Jak to możliwe, że w wyniku mnożenia liczby otrzymuje się inną liczbę, która jest od niej mniejsza? Czyż nie uważa się mnożenia za powiększanie wielkości, której ono dotyczy? Czy mój ukochany kalkulator nie powinien raczej podać mi liczby większej niż 10?

Potrzebowałem trochę czasu, kilku tygodni przemyśleń, żeby rozproszyć powstałe wątpliwości. Końcowy akord nadszedł w dniu, w którym postępując śladami starożytnych myślicieli, wyobraziłem sobie mnożenie geometrycznie. Rozważmy prostokąt o długości dziesięciu jednostek i szerokości pół jednostki. Jego pole powierzchni jest takie samo jak pole powierzchni paska o długości 5 jednostek i o jednostkowej szerokości.



Innymi słowy, mnożenie przez 0,5 jest równoważne dzieleniu przez 2. I ta sama zasada dotyczy wszystkich innych liczb. Mnożenie przez 0,25 jest dzieleniem przez 4; mnożenie przez 0,1 jest dzieleniem przez 10 i tak dalej.

Wyjaśnienie przekonujące, ale płynący zeń wniosek ma przynajmniej jeden niepokojący aspekt; słowo „mnożenie” nie oznacza dokładnie tego samego w matematyce co w języku potocznym. Kto w codziennym życiu mógłby twierdzić, że pomnożył powierzchnię ogrodu, sprzedając jego połowę? Kto twierdziłby, że pomnożył majątek, straciwszy jego 50%? W ten sposób mnożenie chlebów stałoby się cudem w zasięgu ręki: zjedzcie ich połowę i wszystko gotowe.

Za każdym razem, kiedy coś odkrywacie, dokonane spostrzeżenia mile łaskoczą waszą dumę. Jest w tym coś cudownie niepokojącego, co rozbrzmiewa w umyśle niczym gra dobrze dobranych słów. A wszystko to działo się w umyśle dziecka, którym wówczas byłem. Owa dziwność stała się dla mnie bardziej zrozumiała, gdy – wiele lat później – czytałem tekst napisany przez matematyka Henri Poincarégo, Nauka i metoda, opublikowany w 1908 roku, a w nim natrafiłem na następujące zdanie: „Matematyka jest sztuką nadawania tej samej nazwy różnym rzeczom”1.

Gwoli uczciwości należałoby dodać, że zdanie to pozostaje prawdziwe nie tylko w stosunku do matematyki, ale w stosunku do wszystkich innych języków. Słowo owoc oznacza przecież rzeczy tak różne, jak jabłka, czereśnie oraz truskawki2. Z kolei każde z tych słów ze swej strony zawiera w sobie różnorodność rzeczy, które same tworzą jeszcze bardziej subtelne kategorie, jeśli tylko poddać je wystarczająco dokładnej analizie botanicznej. A jednak Poincaré słusznie podkreśla, że matematyka idzie najdalej w owym procesie grupowania. Matematyka pozwala na tworzenie zestawień, których nie dopuszcza żaden inny język. Dla matematyków mnożenie i dzielenie jest jednym i tym samym działaniem. Mnożenie przez jakąś liczbę jest zarazem dzieleniem przez inną. Wszystko zależy od przyjętego punktu widzenia.

Wynalezienie zera oraz liczb ujemnych wywodzi się z tego samego stanu ducha. Ich odkrycie wymagało myślenia w sposób przeciwny własnemu językowi. Należało przegrupować pojęcia, połączyć w ramach jednej idei coś, co język traktuje jako całkiem odmienne byty. Uczeni indyjscy byli pierwszymi, którzy odważnie podążyli tą drogą.

Czy uwierzylibyście mi, gdybym wam powiedział, że już kilka razy byłem na Marsie i że osobiście spotkałem tam Brahmaguptę? Zapewne nie. I mielibyście słuszne powody, bo w naszym języku oznaczałoby to, iż rzeczywiście już tam byłem i spotkałem Brahmaguptę. Jednak w matematyce wystarczy wyobrazić sobie, że liczba stojąca za określeniem „kilka” jest równa zeru, by zrozumieć, że nie kłamałem. Język posługuje się różnymi strukturami w zależności od tego, co się wydarzyło. Przykładem jest stwierdzenie „byłem na Marsie” i negacja „nie byłem na Marsie”. Matematyka wymazuje te różnice, by ująć to wszystko w jedną i tę samą formułę: „Kilka razy byłem na Marsie”. Ta liczba może być równa zero.

Skoro parę wieków wcześniej Grecy mieli trudności z zaakceptowaniem jedynki jako liczby, wyobraźcie sobie rewolucję polegającą na tym, że przypisujemy pojęcie liczby „nieobecności”. Przed Hindusami kilku ludzi nawet rozważało tę myśl, ale nikt nie doprowadził swojego rozumowania do samego końca. Pierwszymi, którzy wymyślili cyfrę 0, byli Babilończycy, a stało się to w III wieku p.n.e. Przedtem w ich systemie liczbowym zapisywano liczby 25 i 250 w ten sam sposób. Dzięki cyfrze 0, oznaczającej puste miejsce, pomyłki nie były już możliwe. A jednak Babilończycy nigdy nie nadali zeru statusu liczby, używając go jedynie do zapisu zupełnej nieobecności pewnej rzeczy.

Na drugim końcu świata również wymyślono zero. I to nawet dwa! Mowa tu o Majach. Pierwsze zero, tak jak to babilońskie, miało proste zastosowanie jako cyfrowe oznaczenie pustego miejsca w ich dwudziestkowym systemie pozycyjnym. Z drugim było już inaczej. Co prawda, było uważane za liczbę, ale jego zastosowanie ograniczało się do obliczeń związanych z kalendarzem. Każdy miesiąc kalendarza Majów liczył 20 dni, numerowanych od 0 do 19. Owo zero traktowano zupełnie osobno, nie miało więc ściśle matematycznego zastosowania. Majowie nigdy nie używali go w arytmetycznych operacjach.

Krótko mówiąc, Brahmagupta był rzeczywiście pierwszym, który opisał zero jako pełnoprawną liczbę wraz z jej właściwościami: odejmując jakąkolwiek liczbę od niej samej, otrzymujemy zero; dodając je do jakiejkolwiek liczby lub odejmując od niej, nie zmieniamy jej. Te właściwości arytmetyczne wydają się nam oczywiste, jednak to, że zostały one przejrzyście ujęte przez Brahmaguptę, dowodzi, że zero ostatecznie znalazło się w kategorii liczb i uzyskało ten sam status, jaki miały wszystkie inne elementy tej kategorii.

Zero otwiera też drogę do liczb ujemnych. A jednak trzeba było wiele czasu, by matematycy w końcu je zaakceptowali.

Pierwszymi, którzy opisali wielkości dające się porównać do naszych liczb ujemnych, byli uczeni chińscy. Liu Hui w komentarzach do Dziewięciu rozdziałów przedstawił system kolorowych patyczków umożliwiający oddanie wielkości dodatnich i ujemnych. Patyczek czerwony wyobrażał liczbę dodatnią, patyczek czarny – ujemną. Liu Hui dokładnie wyjaśniał, w jaki sposób te dwa rodzaje liczb oddziałują ze sobą, w szczególności, jak się dodają i odejmują.

Przedstawił opis zupełny, jednak pozostało mu jeszcze coś do pokonania: a mianowicie dostrzeżenie w liczbach ujemnych i dodatnich nie odrębnych bytów mogących oddziaływać ze sobą, ale elementów jednego i tego samego zbioru. Oczywiście to prawda, że liczby dodatnie i ujemne nie zawsze mają te same właściwości w trakcie obliczeń, jednak przede wszystkim mają liczne wspólne cechy, które pozwalają zebrać je razem. Można to porównać z przypadkiem liczb parzystych i nieparzystych, które co prawda, ze względu na właściwości rachunkowe, tworzą dwie różne grupy, niemniej razem należą do wielkiej rodziny liczb.

Tej unifikacji, włącznie z zerem, jako pierwsi dokonali uczeni indyjscy. I to właśnie Brahmagupta zwieńczył ją swym dziełem Brāhmasphuṭasiddhānta. Podążając śladami Liu Hui, określił kompletną listę reguł, którym podlegają działania na nowym rodzaju liczb. Brahmagupta uczy nas między innymi, że suma liczb ujemnych jest ujemna, na przykład (-3) + (-5) = -8, że iloczyn liczby ujemnej i dodatniej jest liczbą ujemną, (-3) × 8 = -24, jak również, że iloczyn dwóch liczb ujemnych jest dodatni, (-3) × (-8) = 24. To ostatnie może być niezgodne z intuicją, przez co pozostaje trudniejsze do zaakceptowania. Jeszcze i dziś jest pułapką, przed którą muszą się mieć na baczności uczniowie na całym świecie.

DLACZEGO MNIEJ RAZY MNIEJ ZNACZY WIĘCEJ?

W stuleciach, które nastąpiły po ogłoszeniu koncepcji matematycznych przez Brahmaguptę, reguły mnożenia znaków, a w szczególności „mniej × mniej = więcej” nadal wywoływały niedowierzanie i pytania.

Te wątpliwości rozprzestrzeniły się poza świat matematyków i wywołały wiele nieporozumień, odkąd o liczbach ujemnych zaczęto nauczać w szkole. W XIX wieku swojej niekompetencji w tej mierze dał dowód francuski pisarz Stendhal. Autor Czerwonego i czarnego oraz Pustyni parmeńskiej w autobiograficznej powieści Życie Henryka Brulard napisał:

Wedle mnie hipokryzja była niemożliwa w matematyce; w młodzieńczej prostoduszności myślałem, że tak jest we wszystkich naukach, do których słyszałem, że matematykę się stosuje. Co się ze mną działo, kiedy spostrzegłem, że nikt nie może mi wytłumaczyć, dlaczego minus przez minus daje plus (– × – = +)! (To jedna z zasadniczych podstaw nauki, która zowie się algebrą).

Robiono o wiele gorzej niż to, że mi nie tłumaczono tej trudności (która z pewnością jest do wytłumaczenia, bo prowadzi do twierdzenia), tłumaczono mi ją za pomocą racyj najoczywiściej niezbyt jasnych dla tych, którzy je podawali. […] Doprowadziło mnie to do tego, co sobie powiadam dziś jeszcze: musi widać „minus przez minus daje plus” być prawdą, skoro, najoczywiściej, wciąż stosując tę regułę w rachunku, dochodzi się do wyników prawdziwych i niewątpliwych.3

Reguła mnożenia znaków, bez wątpienia na pierwszy rzut oka dziwna, nabiera sensu, gdy przywołamy w myślach pałeczki wspomniane przez chińskich uczonych. Skorzystajmy z tego systemu, przygotowując małe zestawienie zysków i strat. Wyobraźmy sobie, że czarny patyczek oznacza 5€, podczas gdy szary patyczek oznacza dług o wartości 5€, a zatem -5€. Tak więc jeśli macie 10 patyczków czarnych i 5 szarych, to wasze saldo ma wysokość równą 25€.



Zbadajmy teraz różne przypadki związane ze zmianą stanu waszego konta. Wyobraźcie sobie, że dostajecie dodatkowe cztery czarne patyczki, a zatem wasze saldo wzrasta o 20€. Mówiąc inaczej: 4 × 5 = 20. Iloczyn dwóch liczb dodatnich jest dodatni. Jak dotąd wszystko idzie gładko.

Jeśli teraz dostaniecie cztery patyczki szare, co oznacza nowy dług, wasze saldo zmaleje o 20€. Inaczej mówiąc: 4 × (-5) = -20. Liczba dodatnia pomnożona przez ujemną daje wynik ujemny. I tak samo będzie, jeśli ktoś zabierze wam cztery patyczki czarne, również stracicie 20€. Te dwa ostatnie przypadki pokazują, że obciążenie długiem jest równoważne zabraniu pieniędzy. Dodanie ujemnego oznacza utratę dodatniego.

A teraz dochodzimy do kluczowego momentu: co stanie się z waszym saldem, jeśli ktoś zabierze wam cztery szare patyczki? Innymi słowy, co będzie, jeśli ktoś umorzy wam część długu? Odpowiedź jest prosta, saldo wzrośnie, czyli pieniędzy wam przybędzie. A to można wyrazić następująco: (-4) × (-5) = 20. Ujmowanie ujemnego jest dodawaniem dodatniego! Mniej razy mniej oznacza więcej.



Pojawienie się liczb ujemnych zmieniło zarazem znaczenie dodawania i odejmowania. Nasuwa się tu skojarzenie ze stwierdzeniem, że mnożenie przez 0,5 jest równoważne dzieleniu przez 2. Ponieważ dodawanie liczby ujemnej jest równoważne odejmowaniu liczby dodatniej, oba te działania tracą sens przypisywany im w mowie potocznej. Dodawanie jest zwykle synonimem powiększania. A jednak, jeśli dodaję liczbę -3, oznacza to odejmowanie 3, na przykład 20 + (-3) = 17. I tak samo odejmowanie (-3) oznacza dodawanie 3; 20 - (-3) = 23. Raz jeszcze mamy tu do czynienia z nadawaniem wspólnej nazwy całkiem odmiennym rzeczom. Dzięki liczbom ujemnym dodawanie i odejmowanie to dwie twarze tego samego działania.

Owo pomieszanie słów z ich znaczeniami, które prowadzi do paradoksów takich jak „mniej razy mniej = więcej”, znacząco spowalnia przyswojenie sobie idei liczb ujemnych. Jeszcze długo po Brahmagupcie uczeni będą kręcić nosem na te tak bardzo użyteczne, a zarazem tak trudne do zrozumienia liczby. Niektórzy będą nazywać je „liczbami absurdalnymi”, unikając pojawienia się ich w końcowym wyniku, ale zarazem dopuszczając możliwość ich wystąpienia w pośrednich obliczeniach. Trzeba było doczekać XIX, a nawet XX wieku, by liczby ujemne się całkiem uprawomocniły, a ich zastosowanie zostało ostatecznie przyjęte.

W 711 roku dwa tysiące rycerzy przybyłych na wielbłądach z zachodu przetoczyło się przez dolinę Indusu. Przewodził im Muhammad ibn al-Kasim, młody, bo zaledwie dwudziestoletni dowódca arabski. Lepiej uzbrojeni i wyszkoleni najeźdźcy zwyciężyli piętnastotysięczną armię radży Dahira i opanowali krainę Sindh oraz deltę Indusu. Miejscowa ludność ogromnie ucierpiała, ścięto głowy tysiącom żołnierzy, a cały region został straszliwie splądrowany.

A jednak pojawienie się owego arabsko-muzułmańskiego imperium w bezpośrednim sąsiedztwie Indii stworzyło możliwość rozprzestrzenienia się indyjskiej matematyki. Arabscy uczeni bardzo szybko przyswoili sobie osiągnięcia hinduskich matematyków. Idee te wywołały rezonans na całym świecie, a ich echo rozbrzmiewa jeszcze w matematyce XXI stulecia.



* * *



Zdanie zaczerpnięto z polskiego wydania pochodzącego z 1911 roku, w przekładzie M. Horwitza (przyp. tłum.). [wróć]



Rzecz jest jeszcze bardziej skomplikowana, bo taka klasyfikacja zależeć może od kontekstu. Z biologicznego punktu widzenia jest tak, jak pisze autor. Ale dla handlowca pomidor nie jest owocem, tylko warzywem, zatem zostanie przypisany do wspólnej kategorii nie z jabłkiem, ale z cebulą i marchwią (przyp. tłum.). [wróć]



W przekładzie Tadeusza Boya-Żeleńskiego. [wróć]





Rozdział 8




Potęga trójkątów


Rok 762, wracamy do Mezopotamii, czyli tam, gdzie się to wszystko zaczęło. Podczas gdy Babilon jest już tylko morzem ruin, setki kilometrów na północ trwają wytężone prace. To tam, na prawym brzegu Tygrysu, kalif Al-Mansur z rodu Abbasydów postanowił wybudować nową stolicę.

Dla imperium arabsko-muzułmańskiego nadchodzi okres błyskawicznego rozwoju. Minęły trzy dziesięciolecia od czasu, gdy trzydziestoczteroletni Brahmagupta ukończył swoje dzieło Brāhmasphuṭasiddhānta, w Medynie zmarł Mahomet. Kalifowie, którzy nastąpili po jego śmierci, kontynuowali podboje i rozprzestrzenili islam na obszarze od południowej Hiszpanii aż po dolinę Indusu, zagarniając przy tym północ Afryki, Persję i Mezopotamię.

Al-Mansur rządził kalifatem o powierzchni przekraczającej dziesięć milionów kilometrów kwadratowych. Dziś byłoby to, zaraz po Federacji Rosyjskiej, drugie co do wielkości państwo świata, większe niż Kanada, Stany Zjednoczone czy Chiny. Al-Mansur był kalifem oświeconym. By wznieść swą stolicę, sprowadził najlepszych architektów, rzemieślników i artystów świata arabskiego. Swym geografom i astrologom powierzył wybór miejsca oraz daty rozpoczęcia prac.

Trzeba było czterech lat i ponad czterech tysięcy robotników, by wyrosło miasto, o którym marzył. Jego osobliwością był dokładnie kolisty kształt. Podwójne mury obwodowe, które tworzyły okrąg, miały osiem kilometrów długości, ufortyfikowane były przez sto dwanaście wież, a dla przybyszów otwierały się czterema bramami zorientowanymi wzdłuż osi wyznaczających strony świata. W centrum miasta znajdowały się koszary, meczet i pałac kalifa, którego zieloną kopułę, wysoką na ponad piętnaście metrów, widać było z odległości aż dwudziestu kilometrów od miasta.

Nowe miasto nazwano Madīnat as-Salām – Miastem Pokoju. Bywało ono także nazywane Madīnat al-Anwār (Miastem Świateł) oraz ‘Āsimat at-Dunyā (Stolicą Świata), jednak do historii przeszło jako Bagdad.

Populacja Bagdadu szybko osiągnęła kilkaset tysięcy mieszkańców. Miasto leżało na skrzyżowaniu wielkich szlaków handlowych, a jego ulice roiły się od kupców ze wszystkich stron świata. W kramach wystawiano jedwab, złoto i kość słoniową, powietrze wypełniały zapachy perfum oraz przypraw, miasto rozbrzmiewało opowieściami z dalekich stron. To epoka Baśni tysiąca i jednej nocy oraz rozmaitych legend – o sułtanach, o wezyrach i księżniczkach, o latających dywanach, dżinach i magicznych lampach.

* * *

Al-Mansur i kalifowie, którzy objęli władzę po nim, chcieli uczynić z Bagdadu najwyższej rangi ośrodek kultury i nauki. By skłonić do przyjazdu wielkich uczonych, posłużono się tą samą przynętą, która sprawdziła się przed tysiącem lat w Aleksandrii: biblioteką. Pod koniec VIII wieku kalif Harun ar-Raszid zaczął tworzyć księgozbiór, zachowujący i ożywiający wiedzę Greków, Babilończyków, Egipcjan i Hindusów.

Skopiowano wówczas i przetłumaczono na arabski bardzo wiele dzieł. W ciągu paru lat pojawiło się kilka arabskich wydań Elementów Euklidesa. Przełożono także wiele traktatów Archimedesa, a wśród nich traktat o mierzeniu koła, Almagest Ptolemeusza i Arytmetykę Diofantosa.

Na początku IX wieku perski matematyk Muhammad al-Chuwarizmi opublikował swoje najważniejsze dzieło, Księgę o rachunku Hindusów, w którym przedstawił pochodzący z Indii dziesiętny system liczbowy. I w ten sposób dziesięć cyfr, włącznie z zerem, rozpowszechniło się najpierw w świecie arabskim, a potem w pozostałych częściach świata. W języku arabskim zero nosi nazwę zifr, co oznacza pustkę. Po przeniknięciu do Europy słowo to niejako się powiela: z jednej strony pojawia się we włoskim jako il zeffiro, czyli nasze „zero”, z drugiej strony daje początek łacińskiemu słowu cifra, z którego powstaje „cyfra”. Europejczycy, zapomniawszy o indyjskim pochodzeniu tych dziesięciu symboli, nazwą je cyframi arabskimi.

* * *

W 809 roku Harun ar-Raszid umiera i zastępuje go jego syn, Al-Amin. Nie włada długo, w roku 813 zostaje bowiem zdetronizowany przez swego brata Al-Mamuna.

Legenda głosi, że pewnej nocy Al-Mamunowi złożył we śnie wizytę sam Arystoteles. Rozmowa z nim wywarła tak wielki wpływ na młodego kalifa, że postanowił tchnąć nowego ducha w naukowe badania i zebrać w swej stolicy jeszcze większą liczbę uczonych. Było to chyba w roku 832, gdy w Bibliotece Bagdadzkiej zrodziła się instytucja mająca kultywować i rozwijać wiedzę naukową. Przybrała ona nazwę Bajt al-Hikma, czyli Dom Mądrości, a jej charakter był zdumiewająco bliski charakterowi Muzeum Aleksandryjskiego.

Kalif mocno zaangażował się w jego rozwój. Osobiście zabiegał w innych krajach, takich jak Cesarstwo Bizantyjskie, o rzadkie księgi, które po sprowadzeniu do Bagdadu kopiowano i tłumaczono na arabski. Polecił też uczonym, by wybrane dzieła rozpowszechnili w całym kalifacie. Wielokrotnie uczestniczył w naukowych dyskusjach organizowanych w Domu Mądrości przynajmniej raz w tygodniu.

W miarę upływu czasu Dom Mądrości zainspirował cały świat arabski. Pomysł dotowania bibliotek i instytucji gromadzących wokół siebie uczonych przyjął się w wielu miastach. Do najbardziej aktywnych i liczących się należała założona w X wieku uczelnia w andaluzyjskiej Kordobie, a także uniwersytet w egipskim Kairze (XI wiek) i w marokańskim Fezie (XIV wiek).

* * *

Trzeba nadmienić, że tę naukową decentralizację ułatwił pewien chiński wynalazek, poznany niemalże przypadkiem w 751 roku, w trakcie bitwy nad rzeką Tałas, w dzisiejszym Kazachstanie. Chodzi tu o papier. Zarówno wykonanie papierowych kopii, jak i transport książek były stosunkowo łatwe. Odtąd zainteresowani nie musieli już wyprawiać się do Bagdadu, żeby poznać najnowsze odkrycia matematyczne, astronomiczne czy geograficzne, a wielcy uczeni mogli pracować i tworzyć nowatorskie dzieła w dowolnym zakątku arabsko-muzułmańskiego imperium.

PARKIETAŻE ALHAMBRY

Podczas gdy w samym Domu Mądrości wielcy mędrcy pisali historię matematyki, na ulicach Bagdadu i innych arabskich miast tworzyła się inna historia. Islam z zasady zakazywał umieszczania wizerunków istot ludzkich i zwierzęcych w meczetach oraz w innych miejscach religijnego kultu. Żeby jakoś to sobie zrekompensować, muzułmańscy artyści oddawali się tworzeniu dekoratywnych motywów geometrycznych i wykazywali się niezwykłymi zdolnościami w tej mierze.

Przypomnijcie sobie pierwszych rzemieślników osiadłych w Mezopotamii, zdobiących wzorami swoje wyroby ceramiczne. Bez wątpienia odkryli oni siedem możliwych rodzajów fryzów. Fryz jest rysunkiem powtarzającym się w jednym tylko kierunku, lecz przecież można wymyślić wzór powtarzający się w dwóch kierunkach, pokrywający całą płaszczyznę. Taki wzór nazywamy parkietażem okresowym. Ulice Bagdadu i wille muzułmanów stopniowo zaczęły się wypełniać błyskotliwą geometrią, która stała się znakiem rozpoznawczym sztuki islamu.

Niektóre parkietaże są dość proste.





Inne są bardziej złożone.





Później matematycy udowodnią, że istnieje dokładnie siedemnaście geometrycznych kategorii parkietaży, odpowiadających przekształceniom geometrycznym, względem których są one niezmiennicze. W każdej z tych kategorii może istnieć nieskończona liczba różnych wariantów. Arabscy artyści, nie znając tego twierdzenia, odkryli wszystkich siedemnaście i po mistrzowsku wpletli je w architekturę, w dzieła sztuki oraz w przedmioty codziennego użytku.

Jednym z najbardziej znaczących pomników obecności islamu w średniowiecznej Hiszpanii jest pałac Alhambra znajdujący się w andaluzyjskiej Grenadzie. Corocznie odwiedza go ponad dwa miliony turystów. Tylko niewielu z nich wie, że pałac ten cieszy się wyjątkową sławą dzięki matematykom. W istocie Alhambra jest znana dlatego, że prezentuje wszystkich siedemnaście rodzajów parkietaży (choć niektóre z nich są dobrze ukryte) w amfiladach komnat i ogrodów.

Tak więc jeśli pewnego dnia znajdziecie się w Grenadzie, będziecie wiedzieć, czego wypatrywać.



Pozostańmy na pewien czas w Bagdadzie i odważmy się przekroczyć bramy Domu Mądrości, żeby zobaczyć, co się tam dzieje. Jakie nowe koncepcje wypracowali arabscy matematycy? O czym mówią owe dopiero co napisane księgi piętrzące się na półkach?

Jedną z dziedzin matematyki, która rozwijała się w tamtych czasach, była trygonometria, czyli badanie relacji metrycznych w figurach o trzech bokach, nazywanych trójkątami. W pierwszej chwili możemy poczuć rozczarowanie; trójkątami zajmowano się już w antyku, czego dowodzi twierdzenie Pitagorasa. Jednak Arabowie zajęli się nimi bliżej i stworzyli ścisłą naukę, która aż po dziś dzień ma liczne zastosowania.

W przeciwieństwie do tego, co można by sądzić, trójkąty nie są aż tak proste i po czasach starożytnych pozostało jeszcze wiele różnych zagadnień do wyjaśnienia. Aby mieć pełną wiedzę o trójkącie, musimy znać sześć wielkości: długości trzech jego boków i miary jego trzech kątów.

Gdy na przykład posługujemy się trygonometrią w terenie, często znacznie prościej jest mierzyć kąty między dwoma kierunkami niż odległości między dwoma punktami. Potwierdzenie tej prawidłowości przynosi choćby astronomia. Poznanie odległości pomiędzy gwiazdami obserwowanymi na nocnym niebie jest zadaniem bardzo trudnym i na jego rozwiązanie trzeba było czekać wiele stuleci. Zmierzenie kątów, jakie tworzą kierunki, pod którymi obserwujemy gwiazdy, lub określenie wysokości kątowych gwiazd względem horyzontu nie przysparza natomiast żadnych kłopotów. Wystarczy do tego prosty oktant, poprzednik sekstantu. W ten sam sposób geograf, który ma wykreślić mapę terenu, łatwo pomierzy kąty w trójkącie utworzonym przez trzy wzniesienia. Wystarczy mu do tego zwykła alidada, która jest niczym innym jak kątomierzem zaopatrzonym w przyrząd obserwacyjny. Żeby zaś zorientować mapę względem terenu, posłuży się prostą busolą, która pozwoli zmierzyć kąt pomiędzy północą a danym kierunkiem. Aleksander i jego bematyści nie zaprzeczą!

Istota rzeczy leży w następującym pytaniu: jak zdobyć wszystkie informacje o trójkącie, wykonując możliwie najmniej pomiarów odległości? Formułując to zagadnienie, trygonometrzy stają przed problemem podobnym do tego, który przed tysiącem lat w związku z kołem rozważał Archimedes. Przede wszystkim, znając wszystkie kąty trójkąta, ale nie znając długości żadnego z jego boków, możecie co prawda określić kształt trójkąta, ale już nie jego wielkość. Na przykład trójkąty pokazane na poniższym rysunku mają takie same kąty, ale inne długości boków.



Wszystkie one mają jednak dokładnie takie same proporcje. Jeśli na przykład zapytamy, przez jaką liczbę trzeba pomnożyć długość najdłuższego boku, by znaleźć długość boku najkrótszego, otrzymamy ten sam wynik dla każdego z tych trójkątów: 0,64! To przypomina znajdowanie obwodu koła – należy pomnożyć jego średnicę, niezależnie od jej wymiaru, przez liczbę π. W rzeczywistości 0,64 jest wartością przybliżoną. Zachowując większą precyzję, powinniśmy wykorzystać 0,642, a nawet 0,64278, ale to nadal nie jest dokładna wartość. Liczba ta, w zapisie dziesiętnym, ma po przecinku nieskończenie wiele cyfr. Tak samo jest z innymi stosunkami w tym trójkącie. Aby przejść w nim od najdłuższego boku do boku o pośredniej długości, mnożymy jego długość przez w przybliżeniu 0,766, a gdy przechodzimy od najkrótszego boku do tego o pośredniej długości, mnożymy mniej więcej przez 1,192.



Ponieważ nie można tym trzem stosunkom przypisać dokładnych wartości, matematycy, chcąc ułatwić sobie prowadzenie badań, nadali im nazwy. Dziś w odniesieniu do owych stosunków używa się odpowiednio terminów „kosinus”, „sinus” i „tangens”. W przeszłości istniało wiele innych określeń, zależnych od miejsca i czasu, ale wszystkie oprócz tych trzech popadły w zapomnienie. Przykładem może być „seked”, którym posługiwali się Egipcjanie, mierząc wysokość swoich piramid, albo „cięciwa”, którą stosowali Grecy w opisie stosunków w trójkącie równoramiennym.

Stosunki trygonometryczne stwarzają jednak nowy problem. Ich wartości zmieniają się zależnie od tego, jaki bierzemy pod uwagę trójkąt. I tak stosunki 0,642, 0,766 i 1,192 dotyczą jedynie trójkątów o kątach 40°, 50° i 90°. Jeśli rozważymy inny trójkąt prostokątny o kątach 20°, 70° i 90°, to ich sinus, kosinus i tangens będą w przybliżeniu odpowiednio równe: 0,342, 0,940 i 2,747! Mówiąc krótko, zadanie stojące przed matematykami zajmującymi się trygonometrią jest znacznie bardziej skomplikowane niż się spodziewano. Nie chodzi tu tylko o znalezienie liczby czy nawet trzech liczb, ale o stworzenie całej tabeli liczbowej opisującej stosunki, które zmieniają się w zależności od możliwych wartości kątów – tabeli, którą trzeba wyznaczyć!

Poniższa tabela dotyczy trójkątów prostokątnych, których jeden kąt ma od 10° do 80°. Zwróćcie uwagę, że dla każdego trójkąta podana jest wartość tylko jednego kąta. Określenie wartości dwóch pozostałych nie jest w rzeczywistości konieczne, ponieważ bez trudu możemy je wyznaczyć – z jednej strony jest kąt prosty o wartości 90°, a z drugiej kąt, którego wartość łatwo obliczyć na podstawie twierdzenia mówiącego, że suma wszystkich kątów wynosi 180°. Wystarczy zatem wiedzieć, jaka jest wartość jednego z kątów ostrych, by znać wartości wszystkich pozostałych. To właśnie dlatego pierwsza kolumna tabeli trygonometrycznej dotyczy jednego kąta. Wynika z niej, że kosinus 10° ma wartość 0,9848, a tangens 50° ma wartość 1,1918.



Naturalnie taka tablica geometryczna nigdy nie jest kompletna. Niemal w nieskończoność można ją udoskonalać, to znaczy albo znajdować lepsze przybliżenia stosunków w trójkącie, albo zwiększać liczbę opisanych trójkątów. W zamieszczonym powyżej zestawieniu ujęto trójkąty o kątach zmieniających się co 10°, poczynając od wartości 10°, ale korzystna byłaby dokładność jednego stopnia lub nawet jednej dziesiątej stopnia. Tworzeniu tablic trygonometrycznych nie ma więc w zasadzie końca. To dlatego podawaniem coraz dokładniejszych wartości zajmowały się kolejne pokolenia matematyków. I trzeba było czekać na wynalezienie elektronicznych kalkulatorów w XX wieku, żeby w końcu uwolnić ich od tego brzemienia.

* * *

Niewątpliwie to Grecy jako pierwsi stworzyli tablice trygonometryczne. Najstarsze, jakie dotrwały do naszych czasów, znajdują się w Almageście Ptolemeusza1 i zostały zapożyczone od Hipparcha z Nikei, matematyka żyjącego w II wieku p.n.e. Pod koniec V wieku własne tablice trygonometryczne opracował hinduski matematyk Arjabhata. Najsłynniejsze tablice stworzyli w średniowieczu dwaj Persowie, Omar Chajjam w XI wieku i Al-Kashi w XVI wieku.

Uczeni świata arabskiego odegrali podstawową rolę nie tylko ze względu na wkład w opracowywanie coraz bardziej precyzyjnych tablic, lecz także na cel, który im przyświecał. Chcieli oni podnieść na wyżyny sztukę operowania danymi, osiągając w tym zakresie jak największą efektywność.

To właśnie Al-Kashi opublikował w 1427 roku dzieło Miftah al-hisab (Klucz do arytmetyki), w którym podał wynik będący uogólnieniem twierdzenia Pitagorasa. Dzięki umiejętnemu posługiwaniu się kosinusem Al-Kashi udowodnił twierdzenie, które odnosi się do wszystkich możliwych, a nie tylko do prostokątnych trójkątów. Twierdzenie Al-Kashiego jest rozszerzeniem twierdzenia Pitagorasa. Jeśli trójkąt nie jest prostokątny, suma kwadratów dwóch pierwszych boków nie jest równa kwadratowi trzeciego. Równość występuje, o ile wprowadzona zostanie poprawka zawierająca kosinus kąta między tymi bokami2.

Ogłaszając ten wynik, Al-Kashi był już znany w świecie matematyki. Trzy lata wcześniej zasłynął podaniem rozwinięcia liczby π z dokładnością do siódmego miejsca po przecinku. Wynik rekordowy w tamtych czasach! Jednak rekordy są po to, żeby wciąż je bić3, twierdzenia zaś są po to, żeby były stałym filarem. Twierdzenie Al-Kashiego wciąż jest jedną z najczęściej używanych reguł trygonometrycznych.

Lewobrzeżny Paryż. Jest czerwiec, a ja zmieniam się w nietypowego przewodnika. Wraz z grupą około dwudziestu turystów przemierzam zaułki Dzielnicy Łacińskiej, podążając śladami matematyki. Nasz najbliższy postój wypadnie w Ogrodzie Wielkich Odkrywców. Na północ od niego rozciągają się symetryczne aleje Ogrodu Luksemburskiego, zmierzające w stronę pałacu Senatu. Po stronie południowej ponad dachami stolicy swoją zaokrągloną sylwetkę wypina kopuła obserwatorium.

Idąc wzdłuż osi ogrodu, poruszamy się niczym linoskoczek dokładnie wzdłuż linii południka paryskiego. Jeden krok w bok na lewo, a już jesteśmy na półkuli wschodniej. Dwa kroki na prawo i wpadamy na półkulę zachodnią. Pięćset metrów dalej południk przecina budynek obserwatorium w samym jego sercu, przebija środek 14. dzielnicy Paryża, a następnie mknie wprost do parku Montsouris. Dalej podąża przez tereny wiejskie, odcina kawałek Hiszpanii i pędzi przez kontynent afrykański ku Oceanowi Antarktycznemu, by zatracić swój bieg w południowym biegunie. Za naszymi plecami wspina się na ulice Montmartru, ociera się o Wyspy Brytyjskie, aby osiągnąć biegun północny.

* * *

Wytyczenie dokładnego biegu południka nie było rzeczą łatwą. Wymagało przeprowadzenia precyzyjnych pomiarów na rozległych obszarach. Jak na przykład zmierzyć odległość pomiędzy dwoma punktami położonymi na przeciwległych zboczach góry, nie mogąc jej przebić? Aby rozwiązać ten problem, uczeni żyjący na początku XVIII stulecia obudowali południk ciągiem wirtualnych trójkątów biegnących z północy Francji na jej południe. Punkty triangulacyjne wybrano na wzniesieniach, takich jak wzgórza, szczyty górskie, dzwonnice, z których widać inne punkty i można zmierzyć kąty między bokami trójkątów. Po ustaleniu ich położenia w terenie pozostaje tylko wielokrotne wykorzystanie metody trygonometrycznej stworzonej przez Arabów, by precyzyjnie określić położenie owych punktów triangulacyjnych, a za ich pomocą położenie południka.

Do pionierów tego wielkiego dzieła należała rodzina Cassinich. Była to prawdziwa dynastia uczonych, aż do tego stopnia, że nawet numerowano ich niczym królów! Giovanni Domenico, zwany Cassinim I, świeżo przybyły z Włoch, został pierwszym dyrektorem obserwatorium paryskiego, po jego utworzeniu w 1671 roku. Jego syn, Jacques albo Cassini II, przejął stanowisko po śmierci ojca w 1712 roku. Wspólnie dokonali oni pierwszej triangulacji, zakończonej w 1718 roku. Następnie Cassini III (César François, syn Cassiniego II) z wykonanej przez nich triangulacji południka uczynił stos pacierzowy całkowitej triangulacji terytorium Francji. Wynikiem jego pracy była opublikowana w 1744 roku pierwsza mapa Francji wykreślona dzięki zastosowaniu ścisłych, naukowych metod. Jego syn, Cassini IV, Jean-Dominique, kontynuował pomiary, nadając triangulacji, region po regionie, coraz bardziej szczegółową postać.



Mapa Francji z roku 1744, na której pokazano południk paryski wraz z głównymi trójkątami Cassiniego

Stąpając po południku, pośrednio kroczymy śladami arabskich uczonych, tych, którzy stworzyli teoretyczne podstawy triangulacji. Każdy trójkąt mapy wymaga posłużenia się kosinusem, sinusem i tangensem. Każdy z nich niesie dziedzictwo Al-Kashiego i trygonometrów bagdadzkich. Triangulacją posługiwano się aż do końca XX wieku, kiedy pojawiły się sztuczne satelity. Najbardziej precyzyjne sieci liczyły 80 000 punktów. Słupy, które oznaczają te punkty, są nadal widoczne, rozrzucone po niemal całym terytorium Francji. W Paryżu do dziś przetrwały dwa znaczniki służące do określenia miejsca południka: jeden znajduje się w południowej części miasta, w parku Montsouris, drugi zaś na północy, w dzielnicy Montmartre. W 1994 roku w stolicy Francji wzdłuż linii południka rozmieszczono trzydzieści pięć medalionów z nazwiskiem astronoma François Arago4. Jeden z nich znajduje się w samym Luwrze. Jeśli będziecie kiedyś spacerować po Paryżu, szeroko otwierajcie oczy!

Gdy za czasów rewolucji francuskiej zrodził się system metryczny, wzorzec metra dla uniwersalności jego definicji został odniesiony do długości południka. Metr został precyzyjnie zdefiniowany jako jedna dziesięciomilionowa część jego długości. W 1796 roku szesnaście wzorców metra wykonanych w marmurze umieszczono po czterech stronach Paryża, dając powszechnie dostępne punkty odniesienia. Dwa z nich widoczne są jeszcze dziś, pierwszy przy ulicy Vaugirard, naprzeciwko Ogrodu Luksemburskiego, drugi na placu Vendôme, przy bramie Ministerstwa Sprawiedliwości.

Paryski południk był południkiem zerowym aż do międzynarodowej konferencji w Waszyngtonie w 1884 roku, gdy funkcję tę przejął południk Greenwich, przechodzący przez Królewskie Obserwatorium Astronomiczne w Londynie. W zamian za ustanowienie południka zero na swoim obszarze Brytyjczycy zobowiązali się przyjąć system metryczny. Jak dotychczas jednak pozostają przy swoim5.

Spojrzyjcie tymczasem na samochody przejeżdżające przez aleję Observatoire. Dziś wiele z nich wyposażonych jest w system lokalizacji GPS. Ich trajektorie są w każdej chwili określane na podstawie położenia względem czterech satelitów, które śledzą je z przestrzeni kosmicznej. Rozwiązanie opisujących to równań także wymaga zastosowania trygonometrii. Czy kierowcy wiedzą, że głos, który ze spokojem mówi im, by skręcili w lewo, pojawia się w tej samej chwili, w której wykorzystane zostały funkcje trygonometryczne?

A może słyszeliście na przykład w swoim ulubionym serialu kryminalnym, jak jeden z komisarzy informuje, że telefon podejrzanego został zlokalizowany dzięki triangulacji? Ten rodzaj pozycjonowania polega na określeniu położenia telefonu komórkowego na podstawie odległości od trzech najbliższych anten. Wspomniany problem geometryczny można rozwiązać bez trudu za pomocą kilku wzorów trygonometrycznych, które dziś nasze komputery potrafią zastosować z prędkością błyskawicy.

Nie ma jednak konieczności ograniczania się wyłącznie do tego, co rzeczywiste. Trygonometria bardzo przydaje się również w konstruowaniu światów wirtualnych. Filmy animowane 3D i gry komputerowe szeroko z niej korzystają. Trójwymiarowe obiekty składające się na wirtualną rzeczywistość tworzoną przez grafików komputerowych zbudowane są na geometrycznej sieci powstałej w sposób niezwykle przypominający triangulację Cassinich. Te sieci, odkształcając się, animują przedmioty i postacie. Obliczenia konieczne do stworzenia najprostszego obrazu, takiego jak powstały w 1975 roku czajnik z Utah, który był jednym z pierwszych przedmiotów wymodelowanych za pomocą komputera, wymagają zastosowania ogromnej liczby wzorów trygonometrycznych6.





* * *



Była to oczywiście tablica cięciw (przyp. tłum.). [wróć]



Dokładnie jest to iloczyn długości tych boków i kosinusa wspomnianego kąta, który to iloczyn trzeba odjąć od sumy kwadratów długości boków. Dla kąta prostego jego kosinus ma zerową wartość, co daje twierdzenie Pitagorasa. Dziś nazywamy to twierdzenie twierdzeniem kosinusów. Francuzi nazywają je także twierdzeniem Al-Kashiego (przyp. tłum.). [wróć]



Sto siedemdziesiąt lat później holenderski matematyk Ludolph van Ceulen podał rozwinięcie liczby π z dokładnością do 35. miejsca po przecinku. [wróć]



To właśnie Arago wyznaczył przebieg paryskiego południka (przyp. tłum.). [wróć]



To bardzo, ale to bardzo francuska uszczypliwość! Poza tym, rzec przecież można, że przyganiał kocioł garnkowi. We Francji zmianę południka zaakceptowano dopiero po 1911 roku. Wdrażanie systemu metrycznego w Wielkiej Brytanii rozpoczęto w 1971 roku. Dziś niemetryczne jednostki stosuje się tam albo równolegle, albo na zasadzie wyjątku od reguły. Obietnica została więc dotrzymana (przyp. tłum.). [wróć]



Autorem tego bardzo znanego komputerowego modelu trójwymiarowego był informatyk Martin Newell, członek grupy zajmującej się wczesnymi pracami nad grafiką komputerową na Uniwersytecie Utah (przyp. tłum.). [wróć]





Rozdział 9




Ku nieznanemu


Powróćmy do Bagdadu. Wśród wielu uczonych związanych z Domem Mądrości był ktoś, kto stał się symbolem swej epoki: Muhammad al-Chuwarizmi.

Al-Chuwarizmi to perski matematyk urodzony w 780 roku. Jego rodzina pochodziła z Chorasanu, krainy leżącej dziś na pograniczu Iranu, Uzbekistanu oraz Turkmenii. Nie wiadomo, czy on sam się tam urodził, czy może przyszedł na świat już w Bagdadzie, w każdym razie to właśnie w tym mieście o kształcie koła młody uczony żył i pracował na początku IX wieku. Należał do pierwszych matematyków, którzy związali się z Domem Mądrości, i zdobył tam wyjątkową reputację.

Na bagdadzkich ulicach znany był przede wszystkim jako astrolog. Stworzył wiele teoretycznych traktatów dotyczących nauki greckiej i indyjskiej, jak również praktycznych dzieł na temat wykorzystania zegarów słonecznych i budowy astrolabiów. Swą wiedzę wykorzystał także do sporządzenia tablic geograficznych, w których zebrał szerokości i długości geograficzne najbardziej znanych miejsc świata. Jego zerowy południk, przyjęty za Ptolemeuszem, miał jednak przybliżony przebieg. Został bowiem zdefiniowany jako ten, na którym leżą Wyspy Szczęśliwe, a ich lokalizacja, mniej lub bardziej mitologiczna, jak można przypuszczać, ma związek z dzisiejszymi Wyspami Kanaryjskimi.

Jako matematyk Al-Chuwarizmi zasłynął Księgą o rachunku Hindusów, która odkryła przed światem dziesiątkowy system pozycyjny. To niezwykle ważne dzieło zapewniło mu miejsce w matematycznym panteonie. Istnieje też jednak inna księga Al-Chuwarizmiego o rewolucyjnej treści, która ostatecznie postawiła go w szeregu największych matematyków świata, obok Archimedesa i Brahmagupty. Napisanie jej zlecił mu osobiście Al-Mamun. Kalif życzył sobie, aby jego poddani mieli do dyspozycji podręcznik pozwalający łatwo rozwiązać dowolny problem z życia codziennego. Al-Chuwarizmi rozpoczął tę pracę od sporządzenia listy klasycznych problemów opatrzonych metodą ich rozwiązania. Były wśród nich zagadnienia związane z mierzeniem ziemi, transakcjami handlowymi, a także dzieleniem spadku pomiędzy członków rodziny.

We wszystkich tych kwestiach, jakkolwiek bardzo interesujących, nie było nic nowatorskiego, więc gdyby Al-Chuwarizmi trzymał się ściśle polecenia kalifa, jego księga zapewne nigdy nie przeszłaby do historii. Jednak perski uczony na tym nie poprzestał i dodał do swego dzieła część czysto teoretyczną. Przedstawił w niej w sposób uporządkowany i abstrakcyjny różne sposoby rozwiązywania zadań, które znajdują zastosowanie w odniesieniu do konkretnych problemów.

Gdy jego dzieło było gotowe, nadał mu tytuł Kitāb al-mukhtaṣar fī ḥisāb al-jabr wa-l-muqābala (Krótka księga o rachowaniu przez dopełnianie i równoważenie). Kiedy już, znacznie później, przetłumaczono je na łacinę, ostatnie słowo arabskiego tytułu zapisano fonetycznie i księga ta zyskała tytuł Liber algebræ et almucabola. Z czasem znikła gdzieś almucabola i pozostało jedynie pierwsze słowo, które współcześnie określa naukę stworzoną przez Al-Chuwarizmiego: al-jabr, algebræ, algebra.

Rewolucyjna jest nie tyle sama matematyczna zawartość tego dzieła, ile raczej formuła, którą posłużył się Al-Chuwarizmi. Przedstawił on szczegółowe metody rozwiązywania problemów w sposób niezależny od nich samych. Żeby lepiej zrozumieć to postępowanie, przyjrzyjmy się trzem następującym zagadnieniom:

Prostokątne pole ma 5 jednostek szerokości i 30 powierzchni. Jaka jest jego długość?

Trzydziestoletni człowiek jest pięć razy starszy od swego syna. W jakim wieku jest jego syn?

Handlarz zakupił 30 kilogramów tkaniny w pięciu jednakowych belach. Ile waży każda z tych bel?



We wszystkich tych trzech przypadkach odpowiedź brzmi 6. Rozwiązując owe zadania, doskonale czujemy, że choć dotyczą one całkowicie różnych kwestii, to kryje się za nimi ta sama matematyka. Za każdym razem wynik otrzymujemy za pomocą dzielenia: 30 ÷ 5 = 6. Al-Chuwarizmi zaczyna od wyrwania zadania z kontekstu, by tym samym wydobyć z niego zagadnienie czysto matematyczne.

Szukamy liczby, która pomnożona przez 5 daje 30.

W tym sformułowaniu ignorujemy już to, co konkretnie oznaczają liczby 5 i 30. Równie dobrze mogą to być wymiary geometryczne, wiek, bele tkaniny czy cokolwiek innego, to zupełnie nieważne! Nie ma to wpływu na sposób szukania odpowiedzi. A więc celem algebry jest określenie metody rozwiązywania tego typu łamigłówek, czysto matematycznych. Kilka wieków później w Europie zostaną one nazwane równaniami.

Al-Chuwarizmi w badaniach nad równaniami zaszedł jeszcze dalej. Zauważył, że sama metoda postępowania nie zależy również i od danych liczbowych, jakie występują w zadaniu. Popatrzcie na trzy poniższe równania:

Szukamy liczby, która pomnożona przez 5 daje 30;

Szukamy liczby, która pomnożona przez 2 daje 8.

Szukamy liczby, która pomnożona przez 3 daje 60.



Każde z powyższych równań, w podanym tu sformułowaniu, to inne zadanie. Ale powtórzmy to raz jeszcze: czujemy, że ich rozwiązanie wymaga tej samej metody. We wszystkich trzech przypadkach rozwiązanie znajdujemy, dzieląc drugą liczbę przez pierwszą. W pierwszym przypadku 30 ÷ 5 = 6, w drugim 8 ÷ 2 = 4, a w trzecim 60 ÷ 3 = 20. Tak więc metoda postępowania nie zależy ani od konkretnego zadania, ani też od liczb, które pojawiają się w rozważanym problemie. Wystarczy zatem jeszcze bardziej abstrakcyjne sformułowanie tych równań:

Szukamy liczby, która pomnożona przez pewną pierwszą wielkość da drugą wielkość.

Wszystkie problemy tego rodzaju rozwiązujemy zawsze w ten sam sposób: dzieląc drugą wielkość przez wielkość pierwszą.

No tak, oczywiście, ten akurat przykład jest bardzo prosty. Wiąże się on z jednym mnożeniem, a rozwiązanie otrzymujemy za pomocą jednego tylko dzielenia. Jednak można sobie wyobrazić inne rodzaje równań, w których niewiadoma zostaje poddana kilku różnym operacjom. Al-Chuwarizmi poświęcił zasadniczą część swych rozważań równaniom, w których niewiadoma poddawana jest czterem podstawowym działaniom (dodawanie, odejmowanie, mnożenie i dzielenie) i podnoszeniu do kwadratu. A oto przykład:

Szukamy liczby, której kwadrat jest trzy razy większy od jej wartości powiększonej o 10.

W tym przypadku rozwiązaniem jest liczba 5. Kwadratem liczby 5 jest 25, a 25 = 3 × 5 + 10. Tym razem nie było to trudne, bo rozwiązanie jest liczbą całkowitą i mogliśmy je znaleźć, podejmując próbę kilkukrotnie. Jednak kiedy mamy do czynienia z bardzo dużymi liczbami lub z ułamkami dziesiętnymi, konieczna staje się znajomość dokładnej metody pozwalającej znajdować rozwiązanie w systematyczny sposób. Jej znalezieniem Al-Chuwarizmi zajął się we wstępie do swej księgi. Krok po kroku przedstawił on obliczenia, które trzeba wykonać, posługując się dowolnymi danymi zadania. W drugiej kolejności podał również przykłady dowodzące, że jego metody są skuteczne.

Tak więc sposób rozumowania Al-Chuwarizmiego doskonale odpowiada kierunkowi rozwoju matematyki, która podąża ku abstrakcji i ogólności. Już od długiego czasu obiekty matematyczne rozważa się w oderwaniu od rzeczywistych przedmiotów, które one reprezentują. Dla Al-Chuwarizmiego ważne były same metody rozwiązywania równań, oddzielone od konkretnych problemów wymagających rozwiązań.

KLASYFIKACJA RÓWNAŃ

Nie wszystkie równania można rozwiązać równie łatwo. Istnieją także takie, na których i dzisiejsi matematycy łamią sobie zęby. Trudność równania w dużym stopniu zależy od zastosowanych w nim działań.

I tak, jeśli niewiadoma poddana jest tylko dodawaniu, odejmowaniu, mnożeniu i dzieleniu, mówimy o równaniu pierwszego stopnia1. Oto kilka przykładów:

Jaka liczba daje 10 po dodaniu do niej 3?

Jaka liczba daje 15 po podzieleniu jej przez 2?

Jaka liczba daje 0, jeśli najpierw pomnożymy ją przez 2, a potem odejmiemy 10?



Równania pierwszego stopnia rozwiązuje się najłatwiej ze wszystkich. Chwila zastanowienia i mamy już rozwiązania powyższych trzech równań: 7, bo przecież 7 + 3 = 10; 30, dlatego że 30 ÷ 2 = 15; oraz 5, ponieważ 5 × 2 – 10 = 0.

Jeśli do tych czterech działań dołączymy jeszcze podnoszenie do kwadratu, to znaczy mnożenie niewiadomej przez nią samą, przejdziemy do równań drugiego stopnia2, które są już znacznie trudniejsze. To właśnie owe równania drugiego stopnia w swym dziele rozwiązuje Al-Chuwarizmi. Oto dwa przykłady rozważane przez perskiego uczonego:

Kwadrat pewnej liczby powiększony o dwadzieścia jeden daje jej dziesięciokrotną wartość.

Kwadrat pewnej liczby powiększony o jej dziesięciokrotną wartość daje 39.



Jedną z cech szczególnych równań drugiego stopnia jest to, że mogą mieć dwa rozwiązania. Tak też jest w powyższych przykładach. Liczby 3 oraz 7 są rozwiązaniami pierwszego równania, ponieważ 3 × 3 + 21 = 3 × 10 oraz 7 × 7 + 21 = 7 × 10. Także drugie równanie ma dwa rozwiązania: 3 i -13.

W IX wieku geometria jest wciąż w matematyce teorią odniesienia, dlatego dowody Al-Chuwarizmiego systematycznie formułuje się właśnie w języku geometrii. Zgodnie z interpretacją wypracowaną przez uczonych starożytnych kwadraty liczb oraz iloczyny dwóch liczb mogą być reprezentowane jako powierzchnie. Równanie drugiego stopnia może być więc uznane za problem planimetrii. A oto geometryczne wersje dwóch naszych równań drugiego stopnia. Przedmiotem poszukiwań są długości odpowiadające nieznanej liczbie.



Kwadrat pewnej liczby powiększony o dwadzieścia jeden daje jej dziesięciokrotną wartość



Kwadrat pewnej liczby powiększony o jej dziesięciokrotną wartość daje 39

Oznacza to, że Al-Chuwarizmi rozwiązuje równania kwadratowe metodą ulepszonych puzzli. Dzieli powierzchnie na fragmenty, dorzuca lub ujmuje części w zależności od potrzeb, tak żeby w końcu otrzymać figurę, która może być rozwiązaniem problemu. Przyjrzyjmy się na przykład drugiemu równaniu. Na początku dzieli on prostokąt o polu powierzchni 10 razy niewiadoma na dwa prostokąty o polu powierzchni 5 razy niewiadoma.

Następnie przesuwa figury w sposób pokazany poniżej.



W końcu po obu stronach równania dorzuca figurę o polu powierzchni równym 25 w taki sposób, by otrzymać dwa kwadraty.



Kwadrat widoczny po lewej stronie ma bok o długości niewiadomej powiększonej o 5, podczas gdy kwadrat po prawej ma bok o długości 8. Stąd płynie wniosek, że wartością niewiadomej jest 3.

Zwróćcie uwagę na to, że początkowe figury zasadniczo miały niewłaściwe rozmiary. Nie da się bowiem sprawdzić, czy są one poprawne, dopóki nie poznamy wartości niewiadomej, która w tym wypadku wynosi 3, i odpowiednie długości nie są właściwe. Nie ma to jednak żadnego znaczenia, ponieważ nie określają one wartości liczbowych, ale fakt, że ten sam podział jest poprawny niezależnie od tego, jakie byłyby konkretne liczby pojawiające się w równaniu. Zgodnie z utartym powiedzeniem geometria jest sztuką poprawnego posługiwania się niepoprawnymi figurami. Mamy tego doskonały przykład!

Trzeba tu jednak odnotować, że niewiadoma jest długością, a zatem liczbą dodatnią. Rozwiązania ujemne nie mieszczą się w tym rozumowaniu. Chociaż nasze równanie ma drugie rozwiązanie: -13, to umknęło ono Al-Chuwarizmiemu.

Po równaniach drugiego następują równania trzeciego stopnia, dające się powiązać z sześcianem o nieznanej wielkości. Były one dla Al-Chuwarizmiego jeszcze zbyt trudne, metodę ich rozwiązywania odkryto dopiero w renesansie. Opisując je w języku geometrii, powinniśmy rozważać objętości trójwymiarowych brył.

Przejdźmy teraz do równań czwartego stopnia. Z punktu widzenia liczb nie sprawiają one problemów. Tym razem trudność tkwi w interpretacji geometrycznej. Trzeba by sobie bowiem wyobrazić obiekty czterowymiarowe, czego nie da się zrobić w naszym, ograniczonym do trzech wymiarów, świecie.

Owa zdolność algebry do stawiania problemów, które a priori są niedostępne geometrii, w znacznym stopniu zadecydowała o przesunięciu środka ciężkości wewnątrz całej dyscypliny. Ostatecznie w renesansie geometria straciła tytuł królowej matematyki, a zyskała go algebra.



Jednym z najwybitniejszych następców Al-Chuwarizmiego był żyjący w IX wieku Egipcjanin Abu Kamil. Uogólnił on metody perskiego uczonego, zajmując się przede wszystkim układami równań. Układy te zawierają kilka niewiadomych (które trzeba wyznaczyć razem) spełniających kilka równań. Oto klasyczny przykład.

Stado należące do pewnego hodowcy składa się z wielbłądów jednogarbnych (dromaderów) i dwugarbnych (baktrianów). Razem mają one 100 głów i 130 garbów. Ile wielbłądów każdego rodzaju znajduje się w tym stadzie?

Szukamy teraz dwóch niewiadomych: liczby dromaderów i liczby baktrianów. Informacje, którymi dysponujemy, mają charakter pośredni. Liczby głów i garbów dają nam dwa równania. Ale nie jest możliwe osobne rozwiązanie tych równań. Zagadnienie to musimy rozważyć jako pewną całość.

Istnieje wiele metod rozwiązania tego problemu. Jeden ze sposobów rozumowania przebiega następująco. Skoro stado ma sto głów, to liczy ono 100 zwierząt. Jednak gdyby w stadzie były same dromadery, garbów byłoby też 100 i brakowałoby ich 30. A zatem stado liczy 30 baktrianów i 70 dromaderów. W tym przypadku istnieje tylko jedno rozwiązanie, ale bardziej skomplikowane układy równań mogą mieć ich znacznie więcej. W jednym ze swych dzieł Abu Kamil twierdzi, że rozwiązał pewien układ równań, dla którego znalazł 2676 różnych rozwiązań!

* * *

W X wieku Al-Karaji jako pierwszy napisał, że można wyobrazić sobie równania dowolnego stopnia, ale scenariusze, które przedstawiają sposób postępowania prowadzący do ich rozwiązania, są dość ubogie. W XI i XII wieku Omar Chajjam oraz Sharaf al-Dīn al-Tūsī zmierzyli się z równaniami trzeciego stopnia. Udało im się znaleźć rozwiązania pewnych szczególnych przypadków i w ten sposób dokonać wyraźnego postępu, jednak bez znalezienia systematycznej metody rozwiązywania tych równań. Było jeszcze potem wiele nieudanych prób, co skłoniło kilku matematyków do stwierdzenia, że być może metoda rozwiązywania tego rodzaju równań nie istnieje.

Ostatecznie znalezienie owej metody nie przypadło już arabskim uczonym. W XIII wieku złota era islamu dobiegała końca. Przyczyn upadku było wiele. Dominacja imperium arabsko-muzułmańskiego wzbudzała silne negatywne emocje i nieustannie było ono atakowane zarówno militarnie, jak i ekonomicznie.

W 1219 roku przez Chorasan, rodzinną krainę Al-Chuwarizmiego, przetoczyły się hordy Czyngis-chana. W 1258 roku Mongołowie dowodzeni przez Hulagu-chana, wnuka Czyngis-chana, stanęli u bram Bagdadu. Kalif Al-Musta’sim musiał skapitulować. Bagdad został zgnieciony, spalony, a jego ludność zmasakrowana. W tej samej epoce impetu nabrała chrześcijańska rekonkwista południa Hiszpanii. Kordoba, stolica regionu, upadła w 1236 roku. Hiszpanię ostatecznie podbito w 1492 roku, gdy zdobyta została Granada wraz z pałacem Alhambra.

* * *

Naukową organizację świata arabskiego cechowała decentralizacja, dzięki której przez pewien czas po owych porażkach wiedza nadal posuwała się do przodu. Ważkie badania prowadzono aż do XVI wieku, ale wiatr historii zaczął wiać już w inną stronę, a do przejęcia sztandaru matematyki szykowała się Europa.



* * *



Częściej używane jest określenie – równania liniowe (przyp. tłum.). [wróć]



Częściej używane jest określenie – równania kwadratowe (przyp. tłum.). [wróć]





Rozdział 10




Ciąg dalszy nastąpił


Przyznać trzeba, że w Europie średniowiecze nie sprzyjało matematyce. Istnieje jednak kilka wyjątków. Nie ulega wątpliwości, że największym europejskim matematykiem był w tym okresie Włoch Fibonacci, urodzony w Pizie w 1175 roku i tam też zmarły w roku 1250.

W jaki sposób w owych czasach można było zostać wielkim europejskim matematykiem? Opuszczając Stary Kontynent. Ojciec Fibonacciego był przedstawicielem handlowym Pizy w Bidżai, mieście, które dziś leży w Algierii. To tam włoski uczony pobierał nauki i poznał prace matematyków arabskich, przede wszystkim Al-Chuwarizmiego i Abu Kamila. Po powrocie do Pizy opublikował w 1202 roku Liber abaci, czyli Księgę liczydła, w której wyłożył całą matematykę swej epoki, od cyfr arabskich do geometrii Euklidesa, poprzez arytmetyczne prace Diofantosa czy obliczenia dotyczące ciągów liczbowych. Skądinąd to właśnie jeden z nich przyniósł mu z czasem sławę.

Ciąg liczbowy to następstwo liczb, które może przedłużać się w nieskończoność. Niektóre ciągi liczbowe już znamy. Najprostsze przykłady to ciąg liczb nieparzystych (1, 3, 5, 7, 9…) oraz kwadratowych (1, 4, 9, 25…). W jednym z ustępów Liber abaci Fibonacci rozważa ewolucję pogłowia królików. Przyjmuje przy tym następujące założenia upraszczające:

Para królików osiąga wiek reprodukcyjny po dwóch miesiącach.

Poczynając od trzeciego miesiąca para królików co miesiąc sprowadza na świat nową parę.



Przyjmując te założenia, da się łatwo stworzyć drzewo genealogiczne młodej pary królików.



Każda linia pokazuje losy pary królików w funkcji upływu czasu. Strzałki oznaczają narodziny

Można zatem obejrzeć ciąg pokoleniowy wywodzący się od pierwszej króliczej pary. Kolumna po kolumnie drzewo genealogiczne pokazuje wartości liczbowe; dla pierwszych sześciu miesięcy mamy: 1, 1, 2, 3, 5, 8…

Fibonacci spostrzegł, że w każdym miesiącu populacja par królików jest równa sumom populacji z dwóch poprzednich miesięcy: 1 + 1 = 2, 1 + 2 = 3, 2 + 3 = 5, 3 + 5 = 8 i tak dalej. Tę regułę można wytłumaczyć. Co miesiąc liczba urodzonych par królików, która sumuje się z liczbą królików już żyjących, równa jest liczbie par królików zdolnych do rozrodu w miesiącu poprzednim, to znaczy tych królików, które miały co najmniej dwa miesiące. Można zatem obliczyć kolejne wyrazy ciągu, to znaczy kolejne liczby należące do niego, bez szczegółowej znajomości genealogii królików.

1, 1, 2, 3, 5, 8, 13, 21, 34, 55, 89, 144…

Dla Fibonacciego zadanie to było jedynie łamigłówką stworzoną dla zabawy. Ale ów ciąg opisujący populację królików w następnych stuleciach znalazł wiele zastosowań, i praktycznych, i teoretycznych.

Bez wątpienia jednego z najbardziej zaskakujących przykładów dostarcza botanika. Ciekawy w tym kontekście jest sposób, w jaki liście lub inne części roślin układają się wzdłuż głównej osi (sposób rozmieszczenia liści to filotaksja). Jeśli przyjrzycie się sosnowej szyszce, zauważycie, że na zewnątrz jest ona zbudowana ze spiralnie ułożonych łusek. Możecie nawet policzyć liczbę spiral nawijających się zgodnie ze wskazówkami zegara i liczbę spiral nawijających się w przeciwnym kierunku.



Jest to bardziej zdumiewające, niż może się w pierwszej chwili wydawać, bo okazuje się, że te dwie liczby zawsze są kolejnymi elementami ciągu Fibonacciego! Spacerując po lesie, możecie na przykład znaleźć szyszki typu 5-8, 8-13, 13-21, ale nigdy nie natkniecie się na szyszki 6-9 czy 8-11. Owe spirale Fibonacciego w sposób mniej lub bardziej wyraźny pojawiają się także w innych roślinach. O ile są one łatwe do zauważenia w owocach ananasa i na tarczy słonecznika, to znacznie trudniej dostrzec je w nabrzmiałych kształtach kalafiorów. A jednak są i tam!

ZŁOTA PROPORCJA

Inną osobliwością ciągu Fibonacciego jest jego głęboki związek z pewną liczbą znaną już w starożytności, tzw. złotą proporcją albo złotym podziałem. Jej przybliżoną wartością jest 1,618. Grecy uważali, że opisuje ona doskonałą proporcję. Podobnie jak π liczba ta ma nieskończone rozwinięcie dziesiętne. Dziś oznacza się ją symbolem φ (czytajcie „fi”)1.

Złota proporcja pojawia się w wielu zagadnieniach geometrycznych. Złoty prostokąt to taki, którego długość jest φ razy większa od jego szerokości. Ma on tę właściwość, że jeśli odetniemy od niego kwadrat o boku równym szerokości złotego prostokąta, to pozostała część też będzie złotym prostokątem.



Grecy wykorzystywali złotą proporcję przede wszystkim w architekturze. Fasada ateńskiego Panteonu ma proporcje bliskie złotemu podziałowi, a chociaż trudno znaleźć wiarygodne źródła mówiące o intencjach architektów, to jednak jest wielce możliwe, że taki układ nie jest przypadkowy. Najstarszym tekstem jasno opisującym złotą proporcję, który dotrwał do naszych czasów, była VI księga Elementów Euklidesa.

Proporcję tę można również odnaleźć w budowie pięciokąta foremnego. Stosunek długości jego przekątnej do długości jego boku jest właśnie złotą proporcją. Innymi słowy, długość każdej z pięciu jego przekątnych jest równa długości boku pomnożonej przez φ.



Złota proporcja pojawia się także we wszystkich innych konstrukcjach geometrycznych związanych z pięciokątami. Tak też jest w przypadku geody oraz futbolówki, o których już mówiliśmy. Kiedy szukamy algebraicznego sposobu wyznaczenia jej ścisłej wartości, dochodzimy do następującego równania kwadratowego:

Kwadrat złotej proporcji jest równy jej wartości powiększonej o jeden.

To zaś sprawia, że można wyznaczyć jej ścisłą wartość, stosując metodę Al-Chuwarizmiego. Otrzymujemy: φ =



≈ 1,6180342. Łatwo możecie sprawdzić, że wartość ta dobrze zgadza się z równaniem 1,618034 × 1,618034 ≈ 2,618034.

Ale co wspólnego ma z tym ciąg Fibonacciego? Otóż jeśli będziemy obserwować rozmnażanie się królików dostatecznie długo, to zauważymy, że ich liczba co miesiąc wzrasta w przybliżeniu φ razy! Dla przykładu weźmy piąty i szósty miesiąc. Populacja wzrasta z ośmiu królików do trzynastu, a więc 13/8 = 1,625 razy. To wcale nie jest aż tak dalekie od złotej proporcji. Jeśli teraz przyjrzymy się przejściu od jedenastego do dwunastego miesiąca, to zauważymy, że populacja wzrasta 144/89 = 1,61797 razy… Coraz bliżej. Można to ciągnąć dalej. W miarę upływu czasu iloraz ten coraz bardziej zbliża się do złotej proporcji!

Skoro już to zauważyliśmy, w naturalny sposób rodzi się pytanie „dlaczego”. Dlaczego ta na pozór niewinna liczba pojawia się w trzech różnych dziedzinach matematyki: w algebrze, w geometrii oraz w wypadku ciągów matematycznych? Można by w pierwszej chwili pomyśleć, że mamy do czynienia z trzema różnymi, choć bliskimi sobie liczbami. A jednak tak nie jest. Stosując możliwą do osiągnięcia precyzję w mierzeniu przekątnej pięciokąta, identyczną dokładność w wyznaczaniu rozwiązania równania kwadratowego



{: ._idGenObjectAttribute-8} oraz odpowiednio głęboko zanurzając się w ciąg Fibonacciego, musimy uznać za bezsporne, że za każdym razem mamy do czynienia z tą samą liczbą.

Aby odpowiedzieć na to pytanie, matematycy muszą posłużyć się dowodem mieszanym, który przerzuca mosty ponad różnymi dziedzinami w obrębie matematyki. Owo zjawisko, które wcześniej już dotyczyło geometrii i algebry, dzięki geometrycznej interpretacji liczb znanej od starożytności rozprzestrzeniło się także na inne działy tej nauki. Niektóre z nich, choć mogłyby się wydawać odległe od siebie, zaczęły prowadzić dialog. Niektóre liczby, takie jak φ, okazują się w tym dialogu zdumiewającymi pośrednikami. Od czasów Fibonacciego liczba π nie ogranicza swojej obecności jedynie do geometrii. To właśnie ona miała się stać mistrzem we wszystkich kategoriach, w których pojawiają się takie liczby-pomosty.



Badania poświęcone ciągom rzuciły nowe światło na paradoksy Zenona z Elei, w szczególności zaś na paradoks o Achillesie i żółwiu. Przypomnijcie sobie wyścig wymyślony przez greckiego mędrca: żółw rozpoczyna bieg ze stumetrową przewagą nad Achillesem, ale Achilles porusza się dwa razy szybciej. Na pierwszy rzut oka wydaje się, że żółw, pomimo całej swej powolności, nigdy nie straci prowadzenia.

Wniosek ten jest konsekwencją podzielenia drogi na nieskończoną liczbę odcinków. W chwili gdy Achilles dobiegnie do miejsca, z którego startował żółw, ten ostatni będzie o pięćdziesiąt metrów dalej. W czasie, w którym Achilles przebiegnie owych 50 metrów, żółw odsunie się o 25 metrów i tak dalej. Odległości pomiędzy rywalami tworzą ciąg, którego kolejny wyraz jest o połowę mniejszy od poprzedniego.

100, 50, 25, 12,5, 6,25, 3,125, 1,5625…

Ten ciąg jest nieskończony i właśnie to jest przyczyną, dla której można niesłusznie wnioskować, że Achilles nigdy nie dogoni żółwia. Jeśli jednak dodamy tę nieskończoną ilość liczb, otrzymamy wynik, który bynajmniej nie jest nieskończony.

100 + 50 + 25 + 12,5 + 6,25 + 3,125+ 1,5625 + … = 200

Jest to jedna z największych osobliwości ciągów liczbowych: suma nieskończonej ilości liczb może być skończona! Suma wyrazów w ostatnim równaniu dowodzi, że Achilles dogoni żółwia po 200 metrach3.

Tego rodzaju nieskończone sumowania okazują się niezwykle użyteczne w wyznaczaniu wartości liczb pojawiających się w geometrii, takich jak π, oraz wartości funkcji trygonometrycznych. O ile nie są to liczby, które można otrzymać za pomocą podstawowych działań matematycznych, to można otrzymać je w wyniku sumowania kolejnych wyrazów ciągów liczbowych. Jednym z pierwszych, którzy dostrzegli tę możliwość, był matematyk hinduski Madhawa z Sangamagramy, który około roku 1500 odkrył wzór pozwalający wyznaczyć liczbę π:



Wyrazy ciągu Madhawy są na przemian dodatnie i ujemne, a otrzymujemy je, dzieląc 4 przez kolejne liczby nieparzyste. Jednak nie należy myśleć, że to ostatecznie rozwiązuje problem liczby π. Napisawszy sumę, musimy jeszcze wyznaczyć jej wartość. O ile pewne sumy wyrazów nieskończonych ciągów da się łatwo obliczyć (tak jak to było w zadaniu z Achillesem i żółwiem), o tyle z innymi okazuje się to niemożliwe (tak właśnie jest w przypadku ciągu Madhawy).

Krótko mówiąc, ta nieskończona suma nie pozwala nam napisać pełnego rozwinięcia dziesiętnego liczby π, ale jest furtką do coraz lepszych przybliżeń. Skoro nie da się za jednym zamachem dodać nieskończonej liczby wyrazów, możemy się zadowolić sumą cząstkową. I tak, dodając jedynie pięć pierwszych wyrazów, otrzymujemy 3,34.



To nie jest najlepsze przybliżenie, ale nic nam nie przeszkadza pójść trochę dalej. Jeśli dodamy sto pierwszych wyrazów, otrzymamy 3,13, a po milionie wyrazów: 3,141592.

Oczywiście dodawanie miliona wyrazów, żeby otrzymać przybliżenie z dokładnością do sześciu miejsc po przecinku, nie jest zbyt praktyczne. Ciąg Madhawy ma tę wadę, że jest wolno zbieżny. W późniejszych czasach wielu matematyków, takich jak Szwajcar Leonhard Euler w XVIII wieku czy Hindus Srinivasa Ramanujan w XX wieku, odkryło lepsze ciągi, których suma wyrazów równa jest π, ale sumy cząstkowe zbliżają się do niej znacznie szybciej. Metody te stopniowo zastąpiły metodę Archimedesa i pozwalają wyznaczyć kolejne pozycje rozwinięcia dziesiętnego.

Ciągi są związane również z funkcjami trygonometrycznymi. Oto przykład sumy pozwalającej obliczyć wartość kosinusa danego kąta.



Aby znaleźć wartość kosinusa, trzeba zastąpić symbol „kąt” przez miarę rozważanego kąta4. Podobne wzory istnieją dla sinusa, tangensa oraz wielu innych szczególnych liczb pojawiających się w różnych sytuacjach.

Dziś ciągi mają bardzo liczne zastosowania. Podobnie jak u Fibonacciego wciąż stosowane są w biologii, w badaniach dynamiki liczebności populacji różnych gatunków. Jednak modele współczesne są bardziej skomplikowane i uwzględniają wiele czynników, takich jak śmiertelność, obecność drapieżników i klimat, czyli zmienność ekosystemu, w którym żyją zwierzęta. Najogólniej mówiąc, z ciągami mamy do czynienia, gdy tworzymy modele procesów, które zachodzą w czasie etapami. Informatyka, statystyka, ekonomia czy też meteorologia, wszystkie te dziedziny wiedzy posługują się ciągami.



* * *



Inne określenia złotej proporcji to m.in. boska proporcja oraz środek Fidiasza. Symbol φ przyjęto na cześć wielkiego greckiego rzeźbiarza Fidiasza, a propozycja zastosowania go w tej funkcji wyszła od Marka Barra (1871–1950), amerykańskiego inżyniera i polihistora (przyp. tłum.). [wróć]



Zapis {: ._idGenObjectAttribute-12}w tym wzorze oznacza pierwiastek kwadratowy z 5, czyli liczbę dodatnią, której kwadrat jest równy 5. Jej przybliżoną wartością jest 2,236. [wróć]



Obliczenie sumy nieskończonej liczby wyrazów wymaga zastosowania pojęcia granicy. Polega to na sumowaniu skończonej liczby kolejnych wyrazów, czyli na obliczaniu sumy cząstkowej, a potem na dodawaniu kolejnych, jeden po drugim, i obserwowaniu, do jakiej skończonej liczby zbliżają się owe sumy cząstkowe. Jeśli w rozważanym tutaj przypadku Achillesa i żółwia ograniczymy się do siedmiu pierwszych wyrazów, otrzymamy 100 + 50 + 25 + 12,5 + 6,25 + 3,125+ 1,5625 = 198,4375. Jeśli dodamy dwadzieścia pierwszych wyrazów, otrzymamy 199,9998. Można pokazać, że dodając kolejne wyrazy, zbliżamy się coraz bardziej do liczby 200. A zatem nieskończona suma ma wartość 200. [wróć]



Ażeby ten wzór był poprawny, kąt nie może być jednak mierzony w stopniach, lecz w radianach (kąt pełny, czyli 360°, to 2π radianów). To może się wydawać dziwne, a dopiero kiedy wybierzemy tę właśnie jednostkę, wzory takie jak ostatni będą poprawne. [wróć]





Rozdział 11




Światy urojone


Na początku XVI wieku ziarno zasiane przez Fibonacciego wydało z siebie plon w postaci nowej generacji matematyków. Podjęli oni badania w dziedzinie algebry zainicjowane przez uczonych arabskich. To właśnie oni dopracowali metodę rozwiązywania równań trzeciego stopnia, czyniąc to w niezwykle zdumiewających okolicznościach.

Historia ta zaczyna się w początkach XVI wieku od Scipione del Ferro, człowieka interesu i zarazem profesora matematyki na uniwersytecie w Bolonii. Del Ferro interesował się algebrą i to on jako pierwszy odkrył sposób rozwiązywania równań trzeciego stopnia. Niestety! W tamtych czasach w Europie, inaczej niż w świecie arabskim, propagowanie nauki nie było jeszcze w zwyczaju. Uniwersytet Boloński regularnie od nowa obsadzał stanowiska profesorskie. Aby pozostać najlepszym i utrzymać posadę, del Ferro musiał dołożyć starań, żeby konkurenci nie posiedli jego sekretu. Opisał swoje odkrycie, ale go nie opublikował. Do tajemnicy dopuścił jedynie garstkę swych uczniów, mieli jednak zachować milczenie.

Gdy w 1526 roku boloński matematyk zmarł, włoskie środowisko matematyczne nie miało nawet pojęcia, że istnieje metoda rozwiązywania równań trzeciego stopnia. Wielu tamtejszych matematyków nadal uważało owe równania za nierozwiązywalne. Tymczasem jeden z zaufanych uczniów del Ferra, Antonio Maria del Fiore, nie potrafił się powstrzymać przed udawaniem spryciarza. Wyzywał innych włoskich matematyków na pojedynki w rozwiązywaniu równań trzeciego stopnia. Oczywiście za każdym razem wygrywał. Zaczęła się szerzyć wieść o istnieniu ogólnego rozwiązania.

W 1535 roku del Fiore rzucił rękawicę uczonemu weneckiemu Niccolò Fontanie Tartaglii. Tartaglia, trzydziestopięcioletni matematyk, nie opublikował jeszcze żadnego liczącego się dzieła. Del Fiore nie mógł więc wiedzieć, że ma oto do czynienia z jednym z największych matematyków swoich czasów. Obaj uczeni wymienili między sobą listę trzydziestu problemów, której ceną było trzydzieści bankietów wystawionych na cześć zwycięzcy przez pokonanego! Przez kilka tygodni Tartaglia łamał sobie głowę nad problemem równania trzeciego stopnia postawionym przez del Fiore, ale na parę dni przed upływem terminu samodzielnie znalazł rozwiązanie! Dzięki temu w kilka godzin rozwiązał trzydzieści problemów i odniósł efektowne zwycięstwo.

* * *

I cała historia mogłaby się w tym miejscu skończyć, ale potoczyła się dalej. Tartaglia również odmówił opublikowania swej metody i ten stan rzeczy utrzymywał się przez cztery lata.

Aż wreszcie wieść o istnieniu rozwiązania równania trzeciego stopnia dotarła do uszu Girolama Cardana, matematyka i inżyniera z Mediolanu. Inna wersja jego nazwiska, Cardan, jest dobrze znana miłośnikom mechaniki, ponieważ ów uczony był również wynalazcą tzw. przegubu Cardana, który w naszych samochodach przenosi obroty silnika na obroty kół1. Cardano należał do tych, którzy uważali, że problemu równania trzeciego stopnia nie da się rozwiązać. Wygrana Tartaglii w pojedynku tak go jednak zaintrygowała, że postanowił nawiązać z nim bliższy kontakt. W 1539 roku wysłał mu listę ośmiu problemów do rozwiązania, prosząc go o zdradzenie metody. Tartaglia stanowczo odmówił. Mediolański uczony wpadł wtedy w gniew i próbował okryć Tartaglię wstydem, apelując do włoskich algebraików o potępienie arogancji ich kolegi. Nie dopiął swego.

W końcu jednak dzięki swej przebiegłości Cardano osiągnął cel. Poinformował Tartaglię, że sam gubernator Mediolanu, markiz d’Alvaos, chce się z nim zobaczyć. Jako że sytuacja Tartaglii w Wenecji stała się mocno niepewna, potrzebował on protektora. Przyjął więc zaproszenie do Mediolanu, do domu samego Cardana, gdzie 15 marca 1539 roku miało się odbyć spotkanie. Tartaglia przez trzy dni na próżno oczekiwał gubernatora. To Cardanowi wystarczyło, by przełamać nieufność gościa. Pod wpływem niestrudzonych namów Tartaglia uległ, zaznaczając tylko, że Cardano nie może opublikować jego metody. Po złożeniu przysięgi wzory zostały przekazane.

W Mediolanie Cardano poddał świeżo poznaną metodę wnikliwej analizie. Działała doskonale, ale jednak czegoś jej brakowało: dowodu. Jak dotąd żaden z matematyków zajmujących się tym zagadnieniem nie udowodnił, że wzory sprawdzają się we wszystkich przypadkach. Właśnie temu zadaniu poświęcał się Cardano w następnych latach. I to mu się udało, a w dodatku jeden z jego uczniów, Lodovico Ferrari, uogólnił metodę na przypadek równań czwartego stopnia2! Jednak zobowiązani przysięgą obaj matematycy nie mogli opublikować swoich osiągnięć.

Tymczasem Cardano nie zasypiał gruszek w popiele. W 1542 roku wraz z Ferrarim wyruszył do Bolonii, by tam spotkać się z Hannibalem della Navem, innym dawnym uczniem Scipiona del Ferro. Odnaleźli we trzech stare notatki del Ferra i stwierdzili, że to właśnie on pierwszy znalazł wzory. Cardano tym samym uznał, że jest wolny od złożonej przysięgi. W 1547 roku opublikował dzieło Ars Magna (Wielka sztuka), w którym wreszcie odsłonił przed światem metodę rozwiązywania równań trzeciego stopnia. Wściekły Tartaglia obraził się śmiertelnie na Cardana i opublikował własną wersję historii. Za późno. W oczach świata to Cardano był tym, kto pokonał problem równania trzeciego stopnia i wzory, którymi posługujemy się do dziś, noszą jego imię.

Jednak niektóre szczegóły Ars Magna wzbudziły pewne wątpliwości wśród algebraików tamtej epoki. W wielu wypadkach, jak się wydawało, we wzorach Cardana trzeba było używać liczb, których kwadraty są ujemne. Na przykład w trakcie rozwiązywania równania trzeciego stopnia może pojawić się pierwiastek kwadratowy z -15, z definicji będący taką liczbą, która po podniesieniu do kwadratu daje -15. A to przecież jest zupełnie niemożliwe w świetle reguły znaków Brahmagupty. Kwadrat liczby dodatniej jest dodatni, ale również dodatni jest kwadrat liczby ujemnej! Na przykład (-2)2 = (-2) × (-2) = 4. Żadna liczba pomnożona przez siebie samą nie może dać -15. Krótko mówiąc, pierwiastki kwadratowe pojawiające się przy rozwiązywaniu tych równań po prostu nie istnieją. A jednak metoda Cardana, wykorzystująca w pośrednich etapach te nieistniejące liczby, mimo wszystko prowadzi do dobrych wyników! To dziwne i intrygujące.

* * *

Inny boloński matematyk Rafael Bombelli, pochyliwszy się nad tym problemem, zasugerował, że owe pierwiastki kwadratowe liczb ujemnych mogą być zupełnie nowym rodzajem liczb. Nie są to ani liczby dodatnie, ani ujemne! Oto tajemniczy rodzaj liczb dotąd nieznanych, których istnienia nawet się nie domyślano. Wielka rodzina liczb, wzbogacona już kiedyś o zero i liczby ujemne, znów miałaby się powiększyć.

Pod koniec życia Bombelli opracował swe największe dzieło, Algebra Opera, opublikowane dopiero w roku jego śmierci, 1572. Przytoczył tam odkrycia zawarte w Ars Magna i wprowadził te nowe byty, które nazwał liczbami nierzeczywistymi3. Bombelli uczynił coś podobnego do tego, co w swoim czasie zrobił Brahmagupta. Sporządził listę reguł rachunkowych dla liczb nierzeczywistych, zgodnie z którą ich kwadraty są ujemne.

Cel wprowadzenia liczb nierzeczywistych przypomina to, co leżało u podstaw wprowadzenia liczb ujemnych. Oczywiście pojawiło się wielu niedowiarków, ale i oni musieli w końcu przyznać, że owe liczby, dzięki swej mocy, spowodowały rewolucję w matematyce. Wśród nawróconych sceptyków na początku XVII wieku spotykamy Kartezjusza. To właśnie on nadał owym nowym bytom nazwę, która używana jest współcześnie: liczby urojone.

Trzeba było jeszcze dwóch stuleci, by liczby urojone zyskały pełną akceptację środowiska matematycznego. W nauce współczesnej są one wręcz niezbędne4. Poza swą rolą w znajdowaniu rozwiązań równań algebraicznych mają one zastosowanie w fizyce, przede wszystkim w opisie różnorodnych zjawisk falowych, z jakimi spotykamy się na przykład w elektronice czy w fizyce kwantowej. Gdyby nie one, nigdy nie pojawiłyby się pewne współczesne innowacje technologiczne.

A jednak w odróżnieniu od liczb ujemnych są one nieznane poza środowiskiem naukowym. Ich istnienie jest sprzeczne z intuicją. Są trudne do przyswojenia i nie odpowiadają prostym zjawiskom fizycznym. O ile liczby ujemne można jeszcze rozumieć jako dług lub deficyt, o tyle już o liczbach urojonych nie da się myśleć jako o wielkościach5. Nie można nadać im praktycznej funkcji w codziennym życiu i za ich pomocą liczyć jabłek czy baranów.

Z czasem liczby urojone przestały wprawiać matematyków w zakłopotanie. A skoro można zaakceptować istnienie liczb o ujemnych kwadratach, to dlaczego nie pójść jeszcze dalej? Czy nie dałoby się wymyślić jakichś nowych rodzajów liczb, definiując ich właściwości arytmetyczne? Czy nie można stworzyć nowych struktur algebraicznych, zupełnie niezależnych od klasycznych liczb?

W XIX stuleciu liczby oderwały się od tego, czym a priori powinny być. Odtąd struktura algebraiczna to po prostu matematyczny zbiór złożony z elementów (które w pewnych sytuacjach, choć jednak nie we wszystkich, można nazywać liczbami) oraz pewne działania na tych elementach (które w pewnych sytuacjach, choć nie we wszystkich, można nazywać dodawaniem, mnożeniem itd.).

Ta nowa swoboda zaowocowała istną eksplozją matematycznej twórczości. Zaczęto badać, odkrywać i klasyfikować nowe, mniej lub bardziej abstrakcyjne, struktury algebraiczne. Wobec takiej skali zadania matematycy Europy, a później i świata zaczęli się organizować, wymieniać doświadczeniami, współpracować. Jeszcze i dziś na całym świecie prowadzi się wiele badań algebraicznych, a liczne hipotezy czekają na swoje dowody.

STWÓRZCIE SWOJĄ WŁASNĄ TEORIĘ MATEMATYCZNĄ

Marzycie może, by jakieś twierdzenie nosiło wasze imię, tak jak w przypadku Pitagorasa, Brahmagupty czy Al-Kashiego? To świetnie, bo teraz proponuję wam stworzenie i zbadanie waszej własnej struktury algebraicznej. Żeby to zrobić, będziecie potrzebowali ingrediencji dwojakiego rodzaju: zbioru obiektów oraz operacji na nich. Dla przykładu weźcie zbiór ośmiu elementów, które oznaczymy następująco: ♥, ♦, ♣, ♠, ♪, ♫, ▲ oraz ☼. Potrzebujecie również znaku dla działania na tych elementach, niech to będzie na przykład ✳, a na cześć włoskiego uczonego niech się nazywa bombellacją. Żeby określić wynik bombellacji dwóch elementów, należy stworzyć pewną tabelkę. Narysujcie zatem tabelkę o ośmiu wierszach i ośmiu kolumnach, odpowiadających waszym elementom, i wypełnijcie, jak się wam podoba, za każdym razem wstawiając jeden z elementów.



Świetnie! Wasza teoria jest już gotowa, pozostaje ją teraz zbadać. Przypatrując się na przykład drugiemu wierszowi i czwartej kolumnie, zauważymy, że bombellacja ♦ z ♠ daje ☼. Innymi słowy, ♦ ✳ ♠ = ☼. Możecie również rozwiązywać równania waszej teorii. Na przykład takie:

Znaleźć liczbę, która zbombellowana z ♣ daje ♫.

Żeby znaleźć możliwe rozwiązania, wystarczy poszukać ich w tabelce. Można zauważyć, że istnieją dwa rozwiązania: ♦ i ♪, ponieważ ♦ ✳ ♣ = ♫ oraz ♪ ✳ ♣ = ♫.

Po krótkiej obserwacji odkryjecie też pewnie kilka bardziej ogólnych właściwości. Na przykład bombellując dany element z nim samym, zawsze otrzymujemy go ponownie: ♠ ✳ ♠ = ♠, ♦ ✳ ♦ = ♦, ♣ ✳ ♣ = ♣ i tak dalej. Ten wynik zasługuje na to, żeby nazwać go pierwszym twierdzeniem naszej teorii!

Tak więc teraz rozumiecie już zasadę. Jeśli chcecie sformułować własne twierdzenie, bierzcie się do dzieła. Możecie wybrać tyle elementów, ile tylko chcecie. Może być ich nawet nieskończenie wiele. Możecie wymyślić bardziej złożony zapis, tak jak jest w przypadku liczb całkowitych, które nie mają swoich własnych symboli, ale są zapisywane za pomocą dziesięciu cyfr indyjskich. Możecie dodać własne reguły rachunkowe, które będą aksjomatami waszej teorii. Na przykład możecie tak zdefiniować waszą strukturę algebraiczną, żeby działanie było przemienne.

No dobrze, nie oszukujmy się, prawdopodobieństwo, że wasza teoria przejdzie do historii, jest naprawdę niewielkie. A wszystko dlatego, że model matematyczny modelowi nierówny. Niektóre są bardziej użyteczne i ważniejsze niż inne. Tworząc tabelkę działania na chybił trafił, macie znikomą szansę, że wasz model okaże się rzeczywiście interesujący. A gdyby jednak był, to jest wielce prawdopodobne, że jakiś matematyk zbadał go już przed wami.

No cóż, nie ma co wtedy się oburzać. Matematyk to przecież zawód!



Jak rozpoznać wyjątkową teorię? W trakcie długiej historii matematyki badacze, prowadząc swe prace, kierowali się dwoma podstawowymi kryteriami. Pierwsze z nich to użyteczność, drugie to piękno.

Użyteczność jest bez wątpienia najbardziej oczywista. Służyć czemuś jest najwyższą racją matematyki. Liczby są użyteczne, ponieważ pozwalają zliczać rzeczy i prowadzić interesy. Geometria pozwala wymierzyć świat. Algebra pozwala rozwiązywać problemy codziennego życia.

Z pięknem rzecz się ma inaczej. Jest to dość nieostre i niezbyt obiektywne kryterium. W jaki sposób matematyczna teoria mogłaby być piękna? Można by to zrozumieć w wypadku geometrii, której niektóre figury bywają odbierane jako dzieła sztuki. Tak jest w przypadku mezopotamskich fryzów, brył platońskich czy parkietaży Alhambry. Ale w algebrze? Czy rzeczywiście algebraiczna struktura może być piękna?

Przez długi czas uważałem, że odczuwanie elegancji, piękna czy wręcz poezji matematycznych tworów jest domeną specjalistów, ludzi uprzywilejowanych, że tylko prawdziwi amatorzy matematyki, którzy poświęcili życie badaniom, wnikliwym analizom, przetrawieniu matematycznych teorii w ich najdrobniejszych szczegółach, ci, którzy wzrastali razem z abstrakcyjnymi pojęciami w zażyłości dojrzałej i głębokiej, mogą poznać ten stan. Myliłem się i miałem wiele okazji, by się przekonać, że owo odczucie elegancji może stać się udziałem tych, którzy wcześniej nie interesowali się bliżej tą dyscypliną, a nawet całkiem małych dzieci.

* * *

Z jednym z najbardziej uderzających przykładów spotkałem się w trakcie warsztatów dla pierwszej klasy szkoły podstawowej. Dzieci miały około siedmiu lat. Ich zadanie polegało na takim ustawieniu trójkątów, kwadratów, prostokątów, pięciokątów, sześciokątów i różnych innych figur, żeby je uporządkować według własnych zasad. Zaraz stało się oczywiste, że dla każdej z tych figur możemy policzyć zarówno liczbę boków, jak i wierzchołków. Trójkąty mają trzy boki i trzy wierzchołki, kwadraty i prostokąty mają po cztery boki i wierzchołki i tak dalej. Sporządzając tę listę, dzieci szybko sformułowały twierdzenie: wielokąt ma zawsze tyle samo boków ile wierzchołków.

W następnym tygodniu, by obudzić w nich wątpliwość, pokazaliśmy im trochę dziwniejszą figurę, która wyglądała jak ta na rysunku poniżej.



Towarzyszyło temu pytanie o liczbę boków i wierzchołków. Większość klasy odpowiedziała, że boki są cztery, a wierzchołki trzy. Kąt rozwarty w dolnej części tej figury nie ma czubka. Nie jest ostry. Powyższej figury nie można przetoczyć z boku na bok. To raczej dziura niż wypukłość. Ten kąt wpuszczony do środka nie odpowiadał wcześniejszemu wyobrażeniu dzieciaków, czym jest wierzchołek. Nadzieja, że mali obserwatorzy nazwą ten kąt wierzchołkiem, to oczekiwanie określania tym samym słowem dwóch różnych rzeczy! Cóż za pomysł! Zaczęły się dyskusje. Nie wszystkie dzieci zgadzały się co do tego, czym jest ten nowy kąt. Czy należy nadać mu inną nazwę? Czy całkowicie zignorować? Pojawiały się argumenty za i przeciw, ale żaden z nich nie zdobył większości. A potem, zupełnie nagle, jedno z dzieci przypomniało sobie twierdzenie. Jeśli to nie jest wierzchołek, to nie możemy już dłużej mówić, że wielobok ma tyle samo boków co wierzchołków. Ku memu zaskoczeniu był to argument, który do wszystkich trafił. W kilka sekund cała klasa się zgodziła: ten punkt także należy nazwać wierzchołkiem. Należy zachować twierdzenie, nawet za cenę odrzucenia wcześniejszych wyobrażeń. Byłoby zbyt wielką szkodą, by tamto proste i jasne stwierdzenie dopuszczało jakieś wyjątki. Tak oto stałem się świadkiem narodzin poczucia matematycznej elegancji wśród dzieci.

„Odstępstwa” nie są piękne. Wyjątki przyprawiają o ból serca. Im prostsze i bardziej dalekosiężne jest stwierdzenie, tym silniejsze jest wrażenie dotknięcia czegoś głębokiego. Piękno w matematyce ma wiele postaci, a wszystkie przejawiają się w owej niepokojącej relacji złożoności badanych obiektów i prostoty ich opisu. Piękna teoria jest oszczędna, bez zbędnych pozostałości, bez arbitralnych wyjątków czy bezużytecznych rozróżnień. To teoria, która mówi wiele w lapidarnej formie, która ustala to, co jest ważne, w kilku zaledwie słowach, która jest wręcz nieskazitelna.

Wprawdzie przykład z wielobokami odzwierciedla zachwyt matematyką na podstawowym poziomie, jednak owo wrażenie elegancji nasila się, w miarę jak teorie się rozrastają, zachowując przy tym porządek, który sprowadza się do kilku prostych reguł. Jeszcze bardziej ekscytujące jest, gdy nowa teoria, którą można by podejrzewać o to, że będzie bardziej skomplikowana niż stara, w rzeczywistości okazuje się znacznie bardziej regularna i harmonijna. Liczby zespolone są tego doskonałym przykładem.

Wspomnijcie równanie drugiego stopnia. Wedle metody Al-Chuwarizmiego może ono mieć dwa rozwiązania, ale jest też możliwość, że istnieje tylko jedno rozwiązanie, a nawet nie ma żadnego. To zależy od tego, czy w rozwiązaniu dopuszczamy istnienie liczb urojonych. Jeśli je uwzględnimy, zasada wyraźnie się upraszcza, równanie drugiego stopnia zawsze ma dwa rozwiązania. Jeśli Al-Chuwarizmi twierdził, że jakieś równanie kwadratowe nie ma rozwiązań, to dlatego, że szukał ich w zbyt ograniczonym zbiorze liczb. Równanie to ma dwa rozwiązania zespolone.

Ale to nie koniec! Dzięki liczbom zespolonym wszystkie równania trzeciego stopnia mają trzy rozwiązania, równania czwartego stopnia mają cztery rozwiązania i tak dalej. Mówiąc krótko, liczba rozwiązań równania algebraicznego jest równa jego stopniowi. Hipotezę tę postawiono w XVIII wieku, a udowodnił ją niemiecki matematyk Carl Friedrich Gauss na początku XIX stulecia. Twierdzenie to nosi dziś nazwę „podstawowego (inaczej zasadniczego) twierdzenia algebry”.

Któż mógłby oczekiwać, że ponad tysiąc lat po napisaniu traktatu przez Al-Chuwarizmiego, po wszystkich niesnaskach dotyczących równania trzeciego stopnia, po trudnościach z rozwinięciem metody na przypadek równania czwartego stopnia, przy niemożliwości wykorzystania metody geometrycznej pojawi się zasada sformułowana w ośmiu słowach? Liczba rozwiązań równania algebraicznego jest równa jego stopniowi.

Oto cud dokonany przez liczby zespolone. A przecież nie jest to jedyny obszar ich zastosowania. W świecie liczb zespolonych liczne twierdzenia dają się szybko udowodnić ze zwięzłością i elegancją, sposobem zapierającym dech w piersi. Wszystkie elementy matematycznych puzzli wydają się do siebie doskonale pasować. Zapewne Bombelli nie przypuszczał, że legitymizując swoje liczby „nierzeczywiste”, nieśmiało otworzył drzwi prawdziwego raju dla następnych pokoleń matematyków.

Wśród nowych struktur algebraicznych, które wykluły się w XIX wieku, matematycy poszukiwali tego samego rodzaju właściwości. Ogólnych reguł, symetrii, analogii, wyników, które wiążą się ze sobą i doskonale uzupełniają. Skromna teoria, którą niedawno wymyśliliśmy, jest zbyt daleka od tych wymagań, by mogła okazać się interesująca. Jest zupełnie przypadkowa i niemal wszystko jest w niej szczególnym przypadkiem. Żadnych wielkich ogólnych reguł dotyczących jej równań ani właściwości jej działania. Szkoda.

Do wielkich postaci nowożytnej algebry należy też Francuz Évariste Galoix, geniusz, który zginął w pojedynku w roku 1832, mając zaledwie 21 lat, a któremu w trakcie swego krótkiego życia udało się dorzucić własny kamyk do historii równań. Udowodnił on mianowicie, że równań stopnia piątego i wyższych nie da się rozwiązać za pomocą wzorów analogicznych jak te Al-Chuwarizmiego i Cardana, które wykorzystują jedynie cztery podstawowe działania oraz potęgowanie i pierwiastkowanie. W przeprowadzonym przez siebie niezwykle błyskotliwym dowodzie wykorzystał całkiem nowe struktury, które badane są po dziś dzień i noszą nazwę grup Galois6 [trzeba pamiętać o wprowadzeniu właściwego numeru przypisu w tym przypisieJ].

Do najbardziej twórczych uczonych, uzyskujących nadzwyczajne wyniki na podstawie ograniczonej liczby elementarnych aksjomatów, należała niemiecka matematyczka Emmy Noether. Poczynając od 1907 roku aż do swej śmierci w roku 1935, opublikowała ponad pięćdziesiąt artykułów poświęconych algebrze, z których kilka zrewolucjonizowało tę dziedzinę dzięki dokonanemu przez autorkę wyborowi struktur algebraicznych i udowodnionym twierdzeniom. Noether badała przede wszystkim to, co dziś nazywamy pierścieniami, ciałami i algebrami7, to znaczy struktury, w których istnieją pewne działania o odpowiednio określonych właściwościach.

Algebra jest więc bramą do świata abstrakcji. W obliczu jego wspaniałości ta skromna książka musi ustąpić miejsca uniwersyteckim wykładom i publikacjom akademickim.



* * *



Cardano zajmował się nie tylko nauką, lecz także modną w jego czasach astrologią. Prócz horoskopów Edwarda VI, Petrarki, Dürera, Wesaliusza i Lutra podobno napisał nawet horoskop Chrystusa, co już było zuchwałością, ale przed represjami uchroniło go to, że z jego horoskopów korzystał sam papież. Opowiadano, że ułożył też własny horoskop, w którym przewidział datę swojej śmierci. Kiedy ten dzień nadszedł, popełnił samobójstwo, aby zachować sławę astrologa (przyp. tłum.). [wróć]



I to niestety wszystko. Szwedzki matematyk Niels Henrik Abel (1802–1829) udowodnił w 1824 roku niemożliwość znalezienia ogólnego rozwiązania dla równania algebraicznego stopnia wyższego niż cztery (twierdzenie Abela-Ruffiniego). To oczywiście nie oznacza, że takie rozwiązania w ogóle nie istnieją, a jedynie że (poza szczególnymi przypadkami) nie istnieją wzory pozwalające je znaleźć. Pozostaje numeryczne wyznaczanie przybliżonych wartości rozwiązań. Paolo Ruffini (1765–1822) był włoskim lekarzem i matematykiem, który przed Abelem podał nawet kilka dowodów (1799), ale zawierały one pewne drobne luki. Współcześni mu matematycy ignorowali go, zarówno ze względu na wspomniane luki, jak i na fakt, że był on przede wszystkim lekarzem, a matematyką zajmował się amatorsko. Natomiast obecnie jego pierwszeństwo jest już uznawane (przyp. tłum.). [wróć]



Liczby rzeczywiste dodatnie Bombelli nazywał piu, a rzeczywiste ujemne – meno. Na oznaczenie wielkości {: ._idGenObjectAttribute-13}(a jest tu liczbą rzeczywistą) używał określenia piu di meno, a dla wielkości {: ._idGenObjectAttribute-14}meno di meno (przyp. tłum.). [wróć]



Wraz z liczbami rzeczywistymi tworzą one wielką kategorię liczb zespolonych. Te ostatnie można zapisać jako sumę części rzeczywistej i części urojonej (przyp. tłum.). [wróć]



To niezupełnie jest prawdą. Liczby zespolone można reprezentować jako wektory na płaszczyźnie, a działania na nich jako pewne operacje geometryczne. Oczywiście nie ma to nic wspólnego z naszym życiem codziennym, ale pozwala całkiem dobrze przyswoić sobie to nowe pojęcie (przyp. tłum.). [wróć]



W rzeczywistości Galois nie udowodnił tego jako pierwszy (patrz, przypis na s. 97), o czym świadczy chociażby fakt, że stosowne twierdzenie nosi imiona Abela i Ruffiniego. Teoria Galois dowodzi jednak dużo więcej, m.in. dlaczego równania trzeciego i czwartego stopnia mogą być w ten sposób rozwiązane, a piątego i wyższych już nie, oraz dlaczego rozwiązania mają taką a nie inną postać. Otwiera ona również perspektywy na wiele innych znanych i nieznanych wcześniej zagadnień, niejako budując między nimi pomosty. W tym właśnie tkwi jej siła i piękno (przyp. tłum.). [wróć]



Słowo „algebra” ma dwojakie znaczenie. Jest to cała gałąź matematyki i zarazem pewien szczególny rodzaj struktury algebraicznej. [wróć]





Rozdział 12




We własnym języku


Szesnastowieczna Europa wrzała. Renesans wydostał się z Włoch i zalał cały kontynent. Nowości nadchodziły jedna za drugą, a odkrycia się mnożyły. Na Zachodzie, po drugiej stronie Atlantyku, hiszpańska flota odkryła nowy ląd. Podczas gdy poszukiwacze, wciąż coraz liczniejsi, podążali ku dalekim ziemiom, wykształceni humaniści szeroko otwierali biblioteki i ponownie odkrywali wielkie dzieła pisarzy antyku. Również tradycje religijne doznały wstrząsu. Reformacja zapoczątkowana przez Marcina Lutra i Jana Kalwina święciła coraz większe triumfy, a w drugiej połowie stulecia rozszalały się wojny religijne.

Rozprzestrzenianie się nowych idei przyspieszył wynalazek druku za pomocą ruchomej czcionki, którego w latach pięćdziesiątych XV wieku dokonał Niemiec Johannes Gutenberg. Dzięki temu stało się możliwe szybkie drukowanie oraz kolportaż książek na niespotykaną wcześniej skalę. Pierwszym dziełem matematycznym, które zeszło z drukarskiej prasy, były Elementy Euklidesa, a stało się to w Wenecji w roku 1482. Druk odniósł piorunujący sukces. Na początku XVI wieku własne drukarnie miało już kilkaset miast, a liczba wydrukowanych tekstów szła w dziesiątki tysięcy.

Do tych przełomowych zmian znacząco przyczyniła się nauka. W 1543 roku polski astronom Mikołaj Kopernik wydał dzieło De revolutionibus orbium coelestium, czyli O obrotach sfer niebieskich. To było niczym uderzenie gromu z jasnego nieba! Jednym ruchem dłoni wywracając system Ptolemeusza, Kopernik utrzymywał, że to Ziemia krąży wokół Słońca, a nie na odwrót! W kolejnych latach Giordano Bruno, Johannes Kepler, a potem Galileo Galilei przyjęli heliocentryzm jako nowy, podstawowy model kosmologiczny. W tej rewolucji nie zabrakło ciosów, które spadły na jej uczonych twórców ze strony Kościoła katolickiego. O ile Kopernik zachował rozsądek i opublikował swe dzieło na krótko przed śmiercią, o tyle wspomniani uczeni nie wykazali się już taką przemyślnością. W efekcie Giordano Bruno został w Rzymie publicznie spalony na jednym z placów, a Galileusza zmuszono do wyrzeczenia się swych poglądów przed trybunałem inkwizycyjnym. Legenda głosi, że opuszczając salę rozpraw, włoski uczony wymamrotał: E pur si muove! (A jednak się kręci!). Te słowa Galileusza przeszły w każdym razie do historii.

Także matematycy nie próżnowali i stopniowo docierali do wielkich królestw Europy Zachodniej, a zwłaszcza do Francji. Oczywiście na ziemiach Francji matematycy byli czynni również i wcześniej. Galowie posługiwali się systemem dwudziestkowym, czego oczywistym reliktem jest francuskie słowo określające 80, czyli quatre-vingts (cztery dwudziestki). Panujący w Galii Rzymianie, choć nie byli wybitnymi matematykami, to opanowali znajomość liczb w wystarczającym stopniu, żeby zarządzać swym wielkim imperium. Podobnie było z Frankami, Merowingami, Karolingami i Kapetyngami, którzy nastali po nich w średniowieczu. Nigdy jednak we Francji matematycy nie odgrywali pierwszoplanowej roli. Nie odkryto w tym kraju żadnych twierdzeń ani nie uzyskano ważnych wyników, które nie były już znane gdzie indziej.

Ponieważ matematycy pojawili się także we Francji, jest to dla mnie dobrą okazją, by wyruszyć w drogę. Kierunek – Wandea. Dziś na zachodzie kraju mam spotkanie z pierwszym wielkim matematykiem renesansowej Francji. To François Viète. Wioska Foussais-Payré, dwanaście kilometrów od Fontenay-le-Comte, ma bogatą historię. Pierwsze ślady osadnictwa pochodzą z epoki galloromańskiej, ale okres świetności Foussais-Payré przypada dopiero na epokę renesansu. Osiedlało się tu wielu rzemieślników i kupców, a ich aktywność rozkwitała. Handel wełną, lnem oraz skórami rozsławił ich we wszystkich częściach królestwa. Jeszcze i dziś wiele budowli z tamtego okresu znajduje się w doskonałym stanie. Choć miejscowość ma zaledwie tysiąc mieszkańców, co najmniej cztery tutejsze budynki są pomnikami historii, a wiele innych to stare rodowe siedziby.

Na północy wioski znajduje się miejsce o nazwie La Bigotière, dawny folwark, który François Viète odziedziczył po ojcu i któremu zawdzięczał tytuł pana na La Bigotière. Przy głównej ulicy stoi oberża Świętej Katarzyny, dawna własność rodziny, w której Viète przeżył w dzieciństwie sporo miłych chwil. Przebywanie w tych murach, które były świadkiem dojrzewania pierwszego wielkiego matematyka Francji, robi na mnie spore wrażenie. Zapewne młody François spędził wiele zimowych wieczorów obok tego wielkiego kominka, który zajął środek głównej izby, dziś przerobionej na salę restauracyjną. Czy to ciepło tamtego ognia wznieciło pierwszą iskrę jego matematycznej pasji?

Viète nie spędził całego życia w Foussais-Payré. Po ukończeniu studiów prawniczych w Poitiers wyjechał do Lyonu, gdzie został przedstawiony królowi Karolowi IX, potem przez pewien czas przebywał w La Rochelle, a wreszcie osiadł w Paryżu. W tym czasie wojny religijne przybrały na sile. Również rodzina Viète’a podzieliła się wyznaniowo. Jego ojciec, Étienne Viète, przeszedł na protestantyzm, podczas gdy dwóch wujów pozostało przy katolicyzmie. François był wobec tego rodzaju spraw obojętny i nigdy w tych dyskusjach nie dawał wyrazu głębokich przekonań. Był kolejno adwokatem wielkich protestanckich domów i wysokim urzędnikiem królestwa. Owo kunktatorstwo bywało niezbyt dobrze widziane, w związku z czym często popadał w niełaskę. W 1572 roku, podczas nocy św. Bartłomieja, przebywał w Paryżu, ale uniknął masakry. Nie wszyscy mieli tyle szczęścia. Pierre de La Ramée, który wprowadził matematykę na Uniwersytet Paryski i którego prace wywarły wielki wpływ na Viète’a, stracił życie 26 sierpnia.

Równolegle ze swoimi oficjalnymi obowiązkami Viète po amatorsku zajmował się matematyką. Doskonale znał dzieła Euklidesa, Archimedesa i innych starożytnych mędrców, których teksty odkrywano w renesansie. Interesowały go również prace włoskich uczonych. Jako jeden z pierwszych przeczytał Algebra Opera Bombellego, której publikacja przeszła w zasadzie bez echa. Jednak francuski matematyk pozostał w gronie sceptyków, przynajmniej jeśli chodzi o liczby nierzeczywiste. Przez całe życie Viète publikował swe książki na własny koszt, obdarowując nimi tych, których uważał za godnych ich lektury. Interesował się astronomią, trygonometrią i jeszcze kryptografią.

W 1591 roku wydał swoje najważniejsze dzieło: In artem analyticem isagoge (Wprowadzenie do sztuki analitycznej), często cytowane jako Isagoge. Co ciekawe, to nie z powodu twierdzeń czy też ich dowodów jego tekst przeszedł do historii. Rzecz leży w tym, w jaki sposób Viète prezentował wyniki. Stworzył on podwaliny nowożytnej algebry, w ciągu kilku dekad udało mu się wprowadzić do użytku zupełnie nowy język matematyki.

Aby zrozumieć jego podejście, musimy powrócić do dzieł matematycznych wcześniejszych epok. Choć geometryczne twierdzenia Euklidesa czy metody algebraiczne Al-Chuwarizmiego i dziś cechuje użyteczność, to przecież sposób wyrażania myśli matematycznej zasadniczo się zmienił. Starożytni uczeni nie znali żadnego specyficznego języka służącego do zapisu matematycznych treści. Wszystkie znane nam dziś symbole, takie jak te, których używamy w zapisie podstawowych działań: +, –, × oraz ÷, pojawiły się w epoce renesansu. Przez pięć tysiącleci, od czasów kiedy prym wiedli mieszkańcy Mezopotamii aż do Arabów, nie wspominając już o Grekach, Chińczykach i Hindusach, formuły matematyczne zapisywano słowami wziętymi z języka autora dzieła.

Księgi Al-Chuwarizmiego oraz bagdadzkich algebraików w całości napisane są po arabsku, bez zastosowania jakichkolwiek symboli. Dlatego przytoczone tam rozumowania nieraz zajmują wiele stron, podczas gdy dziś wystarczy na to zaledwie kilka linijek. Przypomnijcie sobie równanie kwadratowe omawiane w al-jabr Al-Chuwarizmiego:

Kwadrat pewnej liczby powiększony o dwadzieścia jeden daje jej dziesięciokrotną wartość.

Oto sposób, w jaki Al-Chuwarizmi opisał swoje rozwiązanie:

Kwadraty i Liczby są równe Pierwiastkom; na przykład: „kwadrat i liczba dwadzieścia jeden są równe liczbowo dziesięciu pierwiastkom tego samego kwadratu”. Jaka powinna być więc wartość kwadratu, który, jeśli dorzucimy do niego dwadzieścia jeden dirhamów, stanie się równy odpowiednikowi dziesięciu pierwiastków tego kwadratu? Rozwiązanie: weźcie połowę ilości pierwiastków; połowa to pięć. Pomnóżcie ją przez samą siebie, wynikiem jest dwadzieścia pięć. Odejmijcie od tego dwadzieścia jeden, które dodane jest do kwadratu; zostanie cztery. Wyciągnijcie z tego pierwiastek; będzie to dwa. Odejmijcie to od połowy pierwiastków, która ma wartość pięć. Zostanie trzy. Jest to pierwiastek kwadratu, którego szukacie, a kwadrat ma wartość dziewięć. Możecie również dodać pierwiastek do połowy pierwiastków; sumą będzie siedem; jest to pierwiastek kwadratu, którego szukacie, a sam kwadrat równy jest czterdzieści dziewięć.

Taki tekst jest męczący w czytaniu, i to nawet dla tych, którzy opanowali omawianą metodę. W efekcie pojawiają się dwa rozwiązania: 9 i 49.

Algebra retoryczna, jak z czasem zostanie nazwana, ma nie tylko bardzo rozbudowaną formę, lecz także niejednoznaczne sformułowania, które mogą nadać jednemu zdaniu różne znaczenia. Wraz z rosnącą złożonością rozumowań i dowodów ten rodzaj zapisu okazuje się bardzo podatny na manipulację.

* * *

Do tych trudności dochodzą też takie, które wynikają z autorskiej potrzeby zwrócenia na siebie uwagi. Istnieją na przykład dzieła matematyczne pisane wierszem. Jest to często pozostałość po starej tradycji oralnej, w której w przyswajaniu wiedzy pomagała forma poetycka. Tartaglia, przekazując Cardanowi swoją metodę rozwiązywania równań trzeciego stopnia, posłużył się włoskim, ujmując całość w aleksandrynach!1 Tym samym dowód zyskiwał na poetyczności, tracąc tyleż samo ze swej przejrzystości. Zasadnie można też podejrzewać Tartaglię, którego niechęć do ujawnienia dowodu była dobrze znana, o celowe utrudnianie odbioru. Oto krótki fragment:

Kiedy sześcian z rzeczami razem

Równe są jakiejś liczbie,

Są dwie inne na nią rozdzielające się.

Następnie jest tak jak zawsze,

Że ich iloczyn jest równy

Trzeciej części rzeczy.

Potem w wyniku ogólnym

Z ich pierwiastków sześciennych odjętych

Otrzymasz rzecz samą.

Raczej niejasne, prawda? To, co Tartaglia nazywa rzeczą, jest w rzeczy samej szukaną liczbą, niewiadomą. Obecność w tekście sześcianów oznacza, że mamy tu do czynienia z równaniem trzeciego stopnia. Cardano, wszedłszy w posiadanie poematu, sam doświadczył najwyższych trudności z rozszyfrowaniem sensu2.

Aby stawić czoła tej narastającej trudności, matematycy powoli upraszczali język algebry. Proces ten rozpoczął się już na muzułmańskim Zachodzie w ostatnich wiekach średniowiecza, nabrał on jednak rozmachu w Europie na przełomie XV i XVI stulecia3.

Najpierw pojawiły się nowe słowa, specyficzne dla języka matematyki. I tak walijski matematyk Robert Recorde zaproponował, by niektóre potęgi nieznanej liczby określać nazwami opartymi na układzie przedrostków, pozwalającymi na mnożenie nazw potęg niemal w nieskończoność. Kwadrat niewiadomej to, dla przykładu, zenzike, szósta potęga to zenzicubike, a ósma to zenzizenzizenzike.

A potem stopniowo w różnych miejscach jak grzyby po deszczu zaczęły wyrastać znane nam dziś symbole.

* * *

Około 1460 roku Niemiec Johannes Widmann jako pierwszy użył znaków + i – na oznaczenie dodawania i odejmowania. Na początku XVI wieku znany nam już Tartaglia zaczął w obliczeniach stosować nawiasy ( ). W 1557 roku Anglik Robert Recorde jako pierwszy użył znaku = dla zapisania równości. W 1608 roku Holender Robert Snellius posłużył się przecinkiem do oddzielenia w liczbie części całkowitej od dziesiętnej. W 1621 roku Anglik Thomas Harriot wprowadził znaki < oraz > na oznaczenie, że jedna z dwóch liczb jest większa lub mniejsza od drugiej.

W 1631 roku Anglik William Oughtred zaproponował krzyżyk × w odniesieniu do mnożenia, a w 1647 roku jako pierwszy użył greckiej litery π na oznaczenie słynnej proporcji Archimedesa. Z kolei w 1659 roku Niemiec Johann Rahn jako pierwszy wykorzystał obelus ÷ dla oznaczenia dzielenia4. W 1525 roku Niemiec Christoph Rudolff5 użył znaku √ jako symbolu pierwiastka kwadratowego, do którego w 1647 roku Francuz René Descartes dodał poziomą kreseczkę:



.

Oczywiście cały ten proces nie przebiegał w linearny i uporządkowany sposób. W owym okresie pojawiało się i umierało bardzo wiele różnych symboli. Niektórych użyto tylko jeden raz. Inne rozwijały się i znajdowały konkurencję. Między pierwszym użyciem symbolu a jego ostateczną akceptacją przez społeczność matematyków nierzadko upływały dziesiątki lat. I tak sto lat po swoim pojawieniu się znaki + i – nie były jeszcze w powszechnym użyciu, wielu matematyków na oznaczenie dodawania i odejmowania wciąż stosowało litery P i M pochodzące od łacińskich słów plus i minus.

A gdzie w tym wszystkim Viète? Francuski uczony był jednym z katalizatorów tego powszechnego procesu. W Isagodze zaproponował zakrojony na szeroką skalę program unowocześnienia algebry i stworzył zwornik, wprowadzając rachunek symboliczny, to znaczy rachunek na znakach będących literami alfabetu. Jego propozycja była zarazem prosta i zaskakująca: niewiadome oznaczać w równaniach znakami samogłosek, a wielkości znane – znakami spółgłosek. Ten sposób wykorzystania głosek szybko zarzucono na rzecz sugestii Kartezjusza: pierwsze litery alfabetu (a, b, c…) przyjąć na oznaczenie wielkości znanych, ostatnie zaś (x, y i z) na oznaczenie niewiadomych. Konwencja ta stosowana jest po dziś dzień przez większość matematyków, a litera x stała się we współczesnym języku synonimem czegoś nieznanego i tajemniczego.

Aby dobrze zrozumieć, w jaki sposób ten nowy język zmienił algebrę, przypomnijmy sobie następujące równanie:

Szukamy liczby, która pomnożona przez 5 daje 30.

Dzięki nowej symbolice owo równanie można odtąd zapisywać w jednej, króciutkiej linijce:

5 × x = 30

Musicie przyznać, że to znacznie prostsze! A zważcie, że równanie to było szczególnym przypadkiem sporej klasy równań:

Szukamy liczby, która pomnożona przez pewną pierwszą wielkość da drugą wielkość.

Teraz równanie to zapiszemy w postaci: a × x = b.

Liczby a i b pochodzą z początku alfabetu, są to zatem wielkości znane, które posłużą do obliczenia niewiadomej. I jak już widzieliśmy, równania tego rodzaju rozwiązujemy, dzieląc drugą wielkość przez pierwszą, czyli innymi słowy: x = b ÷ a.

Z czasem matematycy zaczynają sporządzać listy przypadków oraz ustalać zasady symbolicznego rachunku na literach. Odtąd algebra powoli przekształca się w grę, w której o dozwolonych ruchach decydują właśnie te zasady rachunku. Powtórzmy więc rozwiązanie naszego równania. Od a × x = b przechodzimy do x = b ÷ a. Litera a przewędrowała z lewej na prawą stronę znaku =, a mnożenie zmieniło się w dzielenie. Mamy tu dozwoloną regułę. Każda wielkość mnożona może przejść na drugą stronę równości, stając się dzielnikiem. Podobne reguły dotyczą dodawania i odejmowania oraz przekształcania potęg. Ale cel tej gry jest nadal ten sam: obliczyć niewiadomą x.

Owa gra symboli okazała się aż tak skuteczna, że algebra szybko uniezależniła się od geometrii. Nie trzeba dłużej interpretować wyniku mnożenia jako pola powierzchni prostokąta ani przeprowadzać dowodów metodą układania puzzli. Tę rolę przejmują x, y i z! Ale i to wcale jeszcze nie wszystko. Uderzająca skuteczność rachunku symbolicznego odwraca relację i wkrótce to geometria uzależnia się od dowodów algebraicznych. Przewrotu w tej dziedzinie dokonuje Francuz René Descartes, znajdując prosty sposób algebraizacji zagadnień geometrycznych za pomocą układu współrzędnych.

Pomysł Kartezjusza jest równie prosty, co genialny. Należy narysować na płaszczyźnie dwie osie, poziomą i pionową, obie opatrzone podziałkami, dzięki czemu każdemu geometrycznemu punktowi można przypisać na tych osiach współrzędne. Przyjrzyjmy się na przykład punktowi A na poniższym rysunku:



Punkt A znajduje się bezpośrednio nad punktem skali odpowiadającym na podziałce liczbie 2 na osi poziomej oraz na wysokości odpowiadającej liczbie 4 na podziałce pionowej. A zatem jego współrzędne to 2 i 4. W ten sposób można każdemu punktowi przyporządkować parę liczb. I na odwrót, każdej parze liczb można przyporządkować punkt.

Od początku swego istnienia liczby i geometria wchodziły w różne relacje, ale dzięki współrzędnym Kartezjusza te dwa działy matematyki zlały się w jeden. Odtąd każdy problem geometryczny ma swoją algebraiczną interpretację, ale i na odwrót, każdy problem algebry można sformułować geometrycznie.

Popatrzmy na następujące równanie pierwszego stopnia: x + 2 = y. Jest to równanie z dwiema zmiennymi: szukamy x i y. Można na przykład zauważyć, że x = 2 i y = 4 są jego rozwiązaniem, ponieważ 2 + 2 = 4. Można również zauważyć, że liczby 2 i 4 to współrzędne punktu A. Tak więc rozwiązanie to ma geometryczną interpretację punktu.

Prawdę mówiąc, równanie x + 2 = y ma nieskończenie wiele rozwiązań. Przykładowymi rozwiązaniami są x = 0 i y = 2 oraz x = 1 i y = 3. Dla każdej możliwej wartości x możemy znaleźć odpowiadającą jej wartość y, dodając dwa. Teraz możemy na płaszczyźnie narysować wszystkie punkty odpowiadające rozwiązaniom. Oto co otrzymujemy.



Linia prosta! Rozwiązania układają się na płaszczyźnie w taki sposób, że tworzą linię prostą. Ani jeden punkt się nie wyłamuje. W świecie Kartezjusza owa prosta jest geometryczną reprezentacją równania i tak samo równanie jest algebraiczną reprezentacją prostej.

Ta odpowiedniość stała się podstawą całego słownika pozwalającego tłumaczyć pojęcia z języka geometrii na język algebry i na odwrót. Na przykład to, co w geometrii nazwiemy „środkiem”, w algebrze będzie „średnią”. Powróćmy do punktu A o współrzędnych 2 i 4 i połączmy go z punktem B o współrzędnych 4 i -6. Aby znaleźć środek odcinka łączącego te punkty, wystarczy obliczyć średnie z ich współrzędnych. Pierwsza współrzędna punktu A ma wartość 2, punktu B natomiast ma wartość 4, możemy więc wyznaczyć pierwszą współrzędną środka odcinka jako średnią tych dwóch liczb: (2 + 4)/2 = 3. Postępując w ten sam sposób z osią pionową, otrzymujemy: (4 +(-6))/2 = -1. Tak więc współrzędne środka odcinka to 3 i -1. Można przekonać się, że to dobrze funkcjonuje, rysując następującą figurę:



W owym słowniku algebraiczno-geometrycznym okrąg jest pewnym równaniem drugiego stopnia, punkt przecięcia dwóch krzywych określony jest układem równań, podczas gdy twierdzenie Pitagorasa, konstrukcje trygonometryczne czy podział na puzzle zmieniają się w różne formuły symboliczne.

Krótko mówiąc, nie trzeba już rysować figur, żeby uprawiać geometrię. Miejsce figur zajmuje rachunek algebraiczny; jest on szybszy i bardziej praktyczny.



W następnych stuleciach współrzędne Kartezjusza odnoszą liczne sukcesy. Jednym z nich jest hipoteza od starożytności opierająca się myśli matematycznej: problem kwadratury koła. Czy za pomocą linijki i cyrkla można narysować kwadrat o takim samym polu jak pole danego koła? Przypomnijcie sobie, że już przed trzema tysiącami lat skryba Ahmes połamał sobie na tym zęby. Po nim Chińczycy i Grecy bez większych sukcesów próbowali znaleźć odpowiedź, a w miarę upływu stuleci hipoteza ta stała się jednym z największych matematycznych wyzwań.

Przy użyciu kartezjańskich współrzędnych, zgodnie z opisaną powyżej regułą, linie proste przekształcają się w równania pierwszego stopnia, podczas gdy rysowany cyrklem okrąg w równanie stopnia drugiego. A zatem z algebraicznego punktu widzenia kwadratura koła przybiera następującą postać: czy można znaleźć taki zespół równań, pierwszego lub drugiego stopnia, dla którego liczba π byłaby rozwiązaniem?

Wątpliwości w tej kwestii rozwiał w 1882 roku niemiecki matematyk Ferdinand von Lindemann. Nie. Liczba π nie jest rozwiązaniem żadnego równania pierwszego czy drugiego stopnia, a zatem kwadratura koła nie jest możliwa. W ten sposób znikł problem, który do dziś uznaje się za zagadnienie najdłużej opierające się próbom rozwiązania przez matematyków.

Współrzędne kartezjańskie łatwo można uogólnić na zagadnienia przestrzenne. W przestrzeni trójwymiarowej punkt jest reprezentowany przez trzy współrzędne i wszystkie procedury algebraiczne można wykonać w podobny sposób.

Sprawy przybierają delikatniejszą formę, gdy przejdziemy do czwartego wymiaru. Narysowanie obiektu czterowymiarowego wykracza poza możliwości geometrii, ponieważ nasza przestrzeń fizyczna ma tylko trzy wymiary. Jednak w algebrze ten problem nie istnieje. Punkt w przestrzeni czterowymiarowej to po prostu zbiór czterech współrzędnych. I w naturalny sposób można korzystać ze wszystkich metod algebraicznych. Jeśli na przykład rozważymy punkty A i B o współrzędnych 1, 2, 3 i 4 z jednego końca oraz 5, 6, 7 i 8 z końca drugiego, to spokojnie możemy skorzystać z reguły średniej, by twierdzić, że środek odcinka AB ma współrzędne 3, 4, 5 i 6. Czterowymiarowa geometria w znacznej mierze znalazła zastosowanie u Alberta Einsteina w teorii względności, przy czym czwartą współrzędną jest czas6.

I można to ciągnąć dalej. Zbiór pięciu liczb jest punktem w przestrzeni pięciowymiarowej7. Dorzućcie szóstą liczbę, a otrzymacie przestrzeń o sześciu wymiarach. Zbiór tysiąca liczb to punkt przestrzeni o wymiarze 1000.

* * *

Na tym poziomie analogia może wydawać się jedynie prostą zabawą językową, wywołującą uśmiech, ale pozbawioną użyteczności. Nic bardziej błędnego. Odpowiedniość ta ma wielorakie zastosowania, szczególnie w statystyce, której obiektem badań są właśnie długie ciągi danych liczbowych.

Jeśli na przykład analizujemy dane demograficzne dotyczące pewnej populacji, często chcemy wiedzieć, wokół jakiej średniej wartości oscylują takie charakterystyczne wielkości jak wzrost, waga czy ilości przyjmowanego pokarmu danego rodzaju. Interpretując te dane geometrycznie, możemy obliczyć odległość między dwoma punktami, z których pierwszy reprezentuje indywidualne dane dotyczące pewnej osoby, a drugi jest listą wartości średnich. Odległość tę mierzymy, korzystając z trójkątów prostokątnych, do których można stosować twierdzenie Pitagorasa. Statystyk obliczający odchylenie standardowe, często nawet tego nie wiedząc, używa twierdzenia Pitagorasa w przestrzeni i wymiarze 1000! Metoda ta znajduje również zastosowanie w badaniach nad ewolucją gatunków, gdy chce się określić genetyczną bliskość dwóch populacji zwierzęcych. Mierząc za pomocą geometrycznych formuł odległość ich kodów genetycznych opisanych jako zespół liczbowych danych, badacz może wyznaczać względną bliskość różnych gatunków i na tej podstawie budować genealogiczne drzewo istot żywych.

Możemy nawet posunąć się do analizowania nieskończonej liczby danych, to znaczy do punktów przestrzeni nieskończenie wymiarowej! Tak naprawdę to już mieliśmy z nią do czynienia: to przypadek ciągów nieskończonych, takich jak ciąg Fibonacciego. Badając populację królików, włoski uczony całkiem nieświadomie uprawiał geometrię w przestrzeni o nieskończonym wymiarze! To właśnie jest ta geometryczna interpretacja, która osiemnastowiecznym matematykom pozwoliła w możliwie jasny sposób wyjaśnić subtelny związek pomiędzy ciągiem Fibonacciego a złotą proporcją.



* * *



Aleksandryn to bardzo rzadka w języku polskim forma wiersza, m.in. ze względu na niezbyt naturalne brzmienie akcentu położonego na ostatniej sylabie wersu, dlatego też w polskich tłumaczeniach zastępowany jest on innymi formami. Nazwa pochodzi od poematu o Aleksandrze Wielkim napisanego w ten sposób przez truwera Lamberta le Tort. Mówiąc o języku włoskim (wtedy jeszcze przecież nieistniejącym), autor ma zapewne na myśli dialekt toskański (przyp. tłum.). [wróć]



Dla każdego, kto nie zna metody rozwiązania równania, wiersz Tartaglii zabrzmi jak niezrozumiały bełkot. W rzeczywistości opisuje on rozwiązywanie równania x3 + px = q („sześcian z rzeczami razem” to właśnie lewa strona równania) w postaci x = u - v, gdzie u3 - v3 = q i u3v3 = (p/3)3 (u3 i - v3 są dwoma pierwiastkami równania kwadratowego z2 - q2z - (p/3)3 = 0) oraz analogiczny sposób rozwiązywania równania x3 = px + q w postaci x = u + v, gdzie u3 + v3 = q i u3v3 = (p/3)3 (wtedy u3 i v3 są dwoma pierwiastkami równania kwadratowego z2 - q2z = - (p/3)3 = 0). Każde równanie trzeciego stopnia za pomocą przekształceń algebraicznych można sprowadzić do tzw. postaci kanonicznej, w której nie występuje kwadrat niewiadomej (jedno z dwóch powyżej wypisanych równań). Tartaglia mówił właśnie o tej kanonicznej postaci. Musiał się świetnie bawić, przekazując rozwiązanie jako niezrozumiałą, a przecież na swój sposób prawdziwą łamigłówkę językową (przyp. tłum.). [wróć]



Trzeba tu dodać, że precedens stworzyły już alchemia, używająca symboli dla oznaczenia różnych substancji, a nawet procesów, oraz astrologia z jej symbolami ciał niebieskich. Inne były jednak przyczyny. Alchemicy usiłowali ukryć swoją „wiedzę”, matematycy zaś uprościć i ujednoznacznić zapis (przyp. tłum.). [wróć]



W Polsce raczej używany jest dwukropek : lub ukośna kreska / (przyp. tłum.). [wróć]



Urodzony w 1499 roku w Jaworze na Śląsku (przyp. tłum.). [wróć]



O współczynnikach wymiernych (przyp. tłum.). [wróć]



Tu trzeba jednak dodać, że geometria teorii względności nie jest geometrią euklidesową (przyp. tłum.). [wróć]





Rozdział 13




Alfabet świata

Filozofia zawarta jest w tej wielkiej księdze, którą mamy przed oczami, mam na myśli wszechświat, ale nie uda się nam jej zrozumieć, dopóki nie poznamy właściwego języka i znaków, jakimi ją napisano. Napisana jest w języku matematyki, a jej znakami są trójkąty, okręgi i inne figury geometryczne, bez pomocy których człowiek nie jest władny zrozumieć z niej nawet jednego słowa.

Zdanie to, jedno z najsłynniejszych w historii nauki, napisał we własnej osobie Galileusz w 1623 roku, w dziele zatytułowanym Il Saggiatore, czyli Waga probiercza.

Galileusz bezspornie należy do najbardziej twórczych i nowatorskich uczonych wszech czasów. Tego włoskiego uczonego uważamy za prekursora nowożytnej fizyki. Trzeba też powiedzieć, że Galileusz miał wyjątkowo ciekawe osiągnięcia. Zbudował teleskop astronomiczny. Odkrył pierścienie Saturna, plamy na Słońcu, fazy Wenus i cztery podstawowe księżyce Jowisza. Należał do pierwszych wpływowych obrońców heliocentrycznej teorii Kopernika, sformułował zasadę względności ruchu do dziś noszącą jego imię i jako pierwszy prowadził doświadczenia nad spadaniem ciał.

Il Saggiatore jest dowodem ścisłego związku matematyki i fizyki rodzącego się w tamtej epoce. Galileusz był jednym z pierwszych, którzy bezpośrednio zaangażowali się w zbliżenie do siebie tych dwóch dyscyplin. Zresztą najpierw odebrał dobrą szkołę, ponieważ w arkana matematyki wtajemniczył go Ostilio Ricci, jeden z uczniów Tartaglii. Następnie młody badacz śledził tok rozumowania matematyków, którzy postrzegali algebrę i geometrię jako język, w którym wyraża się świat.

Poznajmy najpierw naturę owego właśnie się rodzącego związku między matematyką a fizyką. Od początku naszej historii matematykę wielokrotnie wykorzystywano jako narzędzie służące do badania i zrozumienia świata, jednak to, co rodziło się w XVII wieku, miało zupełnie inny charakter. Wcześniej matematyczne modelowanie dotyczyło tworów człowieka, wprawdzie powstałych w świecie, ale jednak od człowieka w pewien sposób zależnych. Gdy mierniczy mezopotamscy posługiwali się geometrią, by określić powierzchnię prostokątnego pola, było to pole wyznaczone przez człowieka. W przyrodzie nie było prostokąta, dopóki nie wyznaczył go geometra. Podobna sytuacja występowała wtedy, gdy geografowie pokrywali teren siecią punktów, żeby potem odwzorować go na mapie – trójkąty, które tworzyli, były zupełnie arbitralne. Zmatematyzowanie świata istniejącego przed człowiekiem było już jednak całkiem innym wyzwaniem! Prawdą jest, że i w starożytności próbowało tego kilku uczonych. Tak było z Platonem, który – jak sobie przypominacie – związał pięć wielościanów foremnych z czterema elementami i z wszechświatem. Pitagorejczycy byli szczególnie wrażliwi na ten sposób myślenia, ale przecież ich teorii na ogół nie można traktować poważnie. Były to czysto metafizyczne konstrukcje, nigdy niepoddane doświadczalnym testom, a zdecydowana ich większość w końcu okazała się fałszywa.

Uczeni żyjący w XVII wieku chcieli zrozumieć samą naturę, jej procesy oparte na ścisłych prawach, które można odsłonić w wyniku doświadczeń. Jednym z najbardziej olśniewających ówczesnych osiągnięć w tej mierze jest bez wątpienia prawo powszechnego ciążenia odkryte przez Isaaca Newtona.

W dziele Philosophiae naturalis principia mathematica, czyli Matematyczne zasady filozofii naturalnej, uczony angielski jako pierwszy zauważył, że spadanie ciał na Ziemię oraz ruchy gwiazd na sklepieniu niebieskim można wyjaśnić jedną i tą samą przyczyną. Wszystkie obiekty we wszechświecie się przyciągają. Siła ta jest niemal niezauważalna w przypadku niewielkich ciał, ale staje się znacząca, gdy w grę wchodzą planety czy gwiazdy. Ziemia przyciąga ciała i z tego powodu te ciała na nią spadają. Ziemia również przyciąga Księżyc, a on, w pewnym sensie, też na nią spada. Ale ponieważ Ziemia jest okrągła, Księżyc zaś porusza się z wielką prędkością, nieustannie spada obok Ziemi, co skutkuje ruchem dookoła niej! Na tej samej zasadzie planety krążą wokół Słońca.

Newton nie zadowolił się sformułowaniem prawa przyciągania w takiej postaci. Określił także wartość siły, z jaką przyciągają się ciała. I nadał temu prawu postać matematycznego równania. Jakiekolwiek dwa ciała przyciągają się z siłą proporcjonalną do iloczynu ich mas podzielonego przez kwadrat odległości między nimi. Co można, dzięki symbolicznej notacji, którą stworzył Viète, zapisać następująco:



W powyższym wzorze F oznacza wartość siły, m1 i m2 to odpowiednio masy przyciągających się ciał, natomiast d to dzieląca je odległość. Symbol G oznacza pewną stałą o wartości 0,0000000000667. Ponieważ wielkość ta jest bardzo mała, siła przyciągania jest znikoma w przypadku małych ciał, a do odczucia grawitacji potrzebne są ogromne masy planet i gwiazd. Pomyślcie przy okazji, że za każdym razem, gdy coś podnosicie, wasze mięśnie wytwarzają siłę większą niż siła działania całej Ziemi!

Po sformułowaniu wzoru problem fizyczny przekształcił się w zagadnienie matematyczne. Możliwe stało się wyznaczenie torów ciał niebieskich i przewidywanie ich ruchów w przyszłości! Określenie daty najbliższego zaćmienia to znalezienie wartości niewiadomej w matematycznym równaniu.

W dziesięcioleciach, które nadeszły potem, wzór Newtona święcił liczne triumfy. Prawo powszechnego ciążenia pozwoliło przewidzieć lekkie spłaszczenie Ziemi na biegunach, co zostało dobrze potwierdzone przez geometrów, którzy metodą triangulacji zmierzyli południk. Ale jednym z najbardziej rzucających się w oczy sukcesów teorii Newtona było określenie czasu powrotu komety Halleya.

Poczynając od czasów starożytnych uczeni obserwowali na niebie przypadkowe pojawianie się komet. Zrodziły się dwie przeciwne szkoły, które próbowały wyjaśnić ten fenomen. Arystotelicy uważali, że komety są zjawiskami atmosferycznymi, a zatem powstają stosunkowo blisko powierzchni Ziemi, podczas gdy pitagorejczycy widzieli w nich rodzaj planet, czyli obiektów bardziej odległych. Gdy Newton publikował swoje Principia, spór pozostawał nierozstrzygnięty, a uczeni reprezentujący te szkoły nadal gwałtownie się zwalczali.

Jednym ze sposobów udowodnienia, że komety są odległymi ciałami niebieskimi krążącymi wokół Słońca, mogłoby być potwierdzenie pewnej okresowości w ich pojawianiu się: obiekt, który okrąża Słońce, musi w regularnych odstępach czasu powracać w to samo miejsce. Niestety, do początku XVIII wieku żadnej takiej regularności nie udało się zaobserwować. Wkrótce jednak przyjaciel Newtona, angielski astronom Edward Halley, ogłosił swoje odkrycie.

W 1682 roku Halley zaobserwował kometę, która początkowo specjalnie go nie zafrapowała. Jednak poprzedniego roku, podczas pobytu we Francji, spotkał się w paryskim obserwatorium z Cassinim I, który wspomniał w jego obecności o hipotezie powrotów komet. Dlatego Halley zagłębił się w astronomiczne archiwalia i wtedy dwa minione przeloty komet przyciągnęły jego uwagę. Pierwszy w 1531 roku, a drugi w 1607 roku. Komety z lat 1531, 1607 i 1682 pojawiały się w odstępstwach 76 lat. A jeśli to była ta sama kometa? Halley przyjął zakład i ogłosił, że kometa powróci w 1758 roku!

Pięćdziesiąt jeden lat niepewności! Nieznośnie dłużył się czas oczekiwania. Inni uczeni wykorzystali ten czas, by uściślić przepowiednię Halleya. A mianowicie zwrócono uwagę na to, że przyciąganie ze strony wielkich planet, Jowisza i Saturna, mogłoby znacząco zmienić trajektorię komety. W 1757 roku astronom Jérôme Lalande i matematyczka Nicole-Reine Lepaute przedstawili obliczenia wykorzystujące model stworzony przez Alexisa Clairauta na podstawie równań Newtona. Potrzeba było wielu miesięcy obliczeń, by troje uczonych ostatecznie przewidziało, że kometa przejdzie w sąsiedztwie Słońca w kwietniu 1759 roku, z jednomiesięcznym marginesem błędu.

A potem niewiarygodne stało się faktem. Kometa przybyła na spotkanie i cały świat ujrzał na niebie apoteozę triumfu Newtona i Halleya. Przeszła w pobliżu Słońca 13 marca, w okresie przewidzianym przez Clairauta, Lalande’a i Lepaute. Niestety, Halley nie żył wystarczająco długo, by doczekać powrotu komety, której dał swe imię, jednak teoria grawitacji, a tym samym również matematyzacja fizyki, ukazała olśniewający dowód swej niewiarygodnej mocy.

Ironia losu sprawiła, że Galileusz w Il Saggiatore, wygłaszając tezę o matematyczności świata, bronił jednocześnie poglądu, że komety to zjawiska atmosferyczne! W istocie jego dzieło było odpowiedzią na tezy matematyka Orazia Grassiego, który kilka lat wcześniej bronił tezy przeciwnej. Sława Galileusza i bardzo polemiczny ton jego książki sprawiły, że stała się ona bestsellerem tamtej epoki, ale przecież ani sława, ani sukces nie stanowią o prawdzie. E pur si muove…, mógłby odpowiedzieć Galileuszowi Grassi.

Przytoczona tu historia, poza błędem Galileusza, pokazuje, że proces, jaki zaszedł w nauce tamtej epoki, miał niezwykle solidne podstawy. Konkluzje wynikające z posłużenia się metodą naukową nie zależą od wcześniejszych opinii uczonych praktykujących tę metodę, do których przecież należał Galileusz. Fakty są nieubłagane. Prawdziwa natura komet jako zbioru obiektów należących do świata fizycznego nie zależy od tego, co sobie myślą o nich ludzie. Kiedy w starożytności mylił się znany uczony, grono jego uczniów podążało za nim ślepo; autorytet uznawano bowiem za pełnoprawny argument. Często i stuleci brakowało, by odrzucić przyjętą ideę, którą przecież mogłoby obalić zwyczajne doświadczenie. Tu było inaczej, a odkrycie w ciągu kilku dziesięcioleci, że Galileusz się mylił, jest oznaką pełnego zdrowia środowiska uczonych.

Umiejętność przewidzenia trajektorii komety, którą już obserwowano, to jedna sprawa, a obliczenie owej trasy dla wcześniej nieznanego ciała niebieskiego to coś całkiem innego. Do wielkich sukcesów matematyki w dziedzinie astronomii należy również zaliczyć odkrycie Neptuna, które nastąpiło w XIX wieku. Ósma i ostatnia planeta Układu Słonecznego jest jedyną, którą odkryto nie w drodze obserwacji, ale za pomocą obliczeń! Tego wyczynu dokonał francuski astronom Urbain Le Verrier.

Począwszy od schyłku XVIII wieku, wielu astronomów obserwowało pewne nieregularności w ruchu Urana, czyli ostatniej znanej planety. Nie poruszał się on dokładnie po trajektorii przewidywanej przez prawo powszechnego ciążenia. Mogły być tylko dwa wyjaśnienia tego faktu. Albo teoria Newtona nie jest prawdziwa, albo istnieje inne ciało niebieskie odpowiedzialne za te zaburzenia. Obliczeniami trajektorii tej nowej planety na podstawie obserwacji dotyczących ruchu Urana zajął się właśnie Le Verrier. Potrzebował dwóch lat wytężonej pracy, by uzyskać wyniki.

Aż wreszcie nadeszła godzina prawdy. Nocą z 23 na 24 września 1846 roku niemiecki astronom Johann Gottfried Galle skierował teleskop w kierunku podanym przez Le Verriera, zbliżył oko do okularu i ujrzał… małą niebieskawą plamę zagubioną w nieprzeniknionej głębi nocnego nieba. Ponad cztery miliardy kilometrów od Ziemi – ta planeta tam była!

Jakież upojne uczucie, jakież wrażenie uniwersalnej mocy, jakież niepojęte emocje musiały tej nocy ogarnąć duszę Urbaina Le Verriera, który przy użyciu pióra i siłą równań ogarnął, uchwycił, wręcz poddał kontroli tytaniczny taniec planet obiegających Słońce! Dzięki matematyce owe niebieskie monstra, uważane dawniej za boskie istoty, zostały oswojone, stały się uległe, podporządkowane, pomrukujące od pieszczot algebry. Łatwo można sobie wyobrazić, jak głęboka ekscytacja musiała ogarnąć w tamtych dniach astronomów, zresztą jeszcze dziś astronomowie amatorzy kierujący lunetę ku Neptunowi odczuwają dreszcz przebiegający po plecach.

Naukowa teoria przechodzi różne fazy. Pierwszą jest okres hipotez, niepewności, błędów, stopniowego wykluwania się i mglistych pomysłów. Potem nadchodzi czas potwierdzania, czas doświadczeń, które są zgodne z przewidywaniami matematycznymi lub się z nimi kłócą, twardych sprawdzianów, które potwierdzą lub ostatecznie zaprzeczą1. A potem następuje wzlot, deklaracja niezależności. Moment, w którym teoria zdobywa dostateczne zaufanie, by mogła wygłaszać swe tezy na temat świata bez budzenia podejrzeń. Moment, w którym równania zaczynają wyprzedzać doświadczenie i zdolne są przewidzieć zjawiska niezaobserwowane, nieoczekiwane, wręcz zaskakujące. Moment, w którym teoria przynosi odkrycia jedno za drugim, w którym staje się sojusznikiem, niemal koleżanką uczonych, którzy ją stworzyli.

Tak oto teoria się wzmacnia. To czasy odkrycia komety Halleya i planety Neptun. Nadchodzi także czas zaćmienia (29 maja 1919 roku), kiedy to zatriumfowała teoria względności Einsteina, czas bozonu Higgsa odkrytego w 2012 roku, zgodnego z przewidywaniami modelu standardowego w fizyce cząstek elementarnych, czy czas fal grawitacyjnych, po raz pierwszy zarejestrowanych 14 września 2015 roku.

Aby dojrzeć i stać się pełnoprawnymi, wszystkie wielkie odkrycia naukowe bardzo potrzebują matematyki, równań algebraicznych2 i geometrycznych figur. Matematyka zdolna jest dowieść ich niewiarygodnej mocy i żadna fizyczna teoria nie może być dziś wyrażona w innym języku.

KRYSTALOGRAFIA

Matematyzacja świata objęła również chemię, w której współcześnie odnajdujemy starych znajomych. Na początku XIX wieku francuski mineralog René Just Haüy, wytrąciwszy z roztworu kawałek kalcytu, zauważył, że tworzy go wiele składników o tej samej strukturze geometrycznej. Owe składniki nie mają bynajmniej przypadkowych postaci, ich ściany tworzą ze sobą jednoznacznie określone kąty. Haüy wydedukował stąd, że blok kalcytu zbudowany jest z wielkiej ilości powtarzających się elementów, które układają się w sposób doskonale regularny. Ciało stałe o tej właściwości nazywamy kryształem. Mówiąc inaczej, na poziomie mikroskopowym jest to układ atomów lub cząsteczek, które w każdym kierunku tworzą powtarzające się struktury.

Powtarzające się struktury? Czy to niczego wam nie przypomina? Widać tu przecież zdumiewające podobieństwo do mezopotamskich fryzów i arabskich parkietaży. Fryz ukazuje motyw powtarzający się w jednym kierunku, a parkietaż w dwóch. Badając kryształ, musimy posłużyć się tymi samymi metodami, ale tym razem w przestrzeni trójwymiarowej. Mezopotamscy rzemieślnicy odkryli siedem rodzajów fryzów, a arabscy artyści siedemnaście rodzajów parkietaży. Dzięki algebraicznym strukturom możemy teraz dowieść, że są to liczby właściwe: niczego tu już nie brakuje. Te same struktury algebraiczne pozwalają udowodnić, że istnieje 230 rodzajów trójwymiarowych parkietaży. Wśród najprostszych z nich są na przykład struktury zbudowane z sześcianów, graniastosłupów sześciokątnych czy z ośmiościanów ściętych3 reprezentujące sieci krystaliczne.



Od lewej do prawej: układy sześcianów, sześciokątnych graniastosłupów oraz ośmiościanów ściętych. Można rozwijać je w przestrzeni w nieskończoność

W każdym przypadku można je dokładnie poukładać i całkowicie wypełnić nimi przestrzeń, nie pozostawiając żadnych dziur, budując strukturę dającą się rozwijać w nieskończoność we wszystkich kierunkach. Któż mógłby uwierzyć, że te geometryczne spostrzeżenia rzemieślników mezopotamskich niosą w zarodku to wszystko, co stanie się istotnym składnikiem badań dotyczących struktury materii?

W naszym codziennym życiu kryształy spotykamy wszędzie. Spośród wielu ich przykładów można przywołać sól kuchenną, czyli zbiór licznych kryształków chlorku sodu, albo kwarc, którego niezwykle regularne oscylacje wywołane działaniem pola elektrycznego są wykorzystywane w naszych zegarach. Trzeba jednak zachować ostrożność, bo w języku potocznym słowo „kryształ” bywa nadużywane. Na przykład szkło kryształowe w sensie naukowym kryształem nie jest.

Gdybyście chcieli podziwiać bardziej widowiskowe okazy, możecie odwiedzić jakąś mineralogiczną kolekcję, na przykład zbiory Muzeum Piotra i Marii Curie, które należą do najpiękniejszych na świecie.



Uderzająca skuteczność matematyzacji świata nie odpowiada jednak na kłopotliwe pytanie: dlaczego język matematyki tak doskonale nadaje się do opisu świata? Żeby dobrze zrozumieć, co jest w tym zaskakującego, powróćmy do wzoru Newtona.



Wartość siły przyciągania grawitacyjnego określona jest za pomocą wzoru, w którym występują dwa mnożenia, jedno dzielenie i jedno podnoszenie do kwadratu. Prostota tego wyrażenia wydaje się niewiarygodnym łutem szczęścia! Wiemy, że nie wszystkie liczby można określić za pomocą prostych wzorów matematycznych. Tak przecież jest w przypadku liczby π oraz wielu innych liczb. Ze statystycznego punktu widzenia skomplikowane liczby są znacznie liczniejsze niż liczby proste. Jeśli liczby będziecie wybierać losowo, dużo częściej traficie na liczbę ułamkową niż na całkowitą. Tak jak większe jest prawdopodobieństwo trafienia na liczbę o nieskończonym rozwinięciu dziesiętnym niż na liczbę o rozwinięciu skończonym, tak samo łatwiej jest utrafić w liczbę, której nie można wyznaczyć za pomocą podstawowych działań algebraicznych.

Jednak jeszcze bardziej zdumiewające we wzorze Newtona jest to, że siła zależy od mas przyciągających się ciał i od odległości między nimi. To nie jest jakaś zwykła stała w rodzaju liczby π. A przecież niezależnie od tego, jakie byłyby obie masy oraz dzieląca je odległość, siła przyciągania określona jest zawsze tym samym wzorem. Zanim Newton sformułował swoje prawo, uzasadnione wydawało się mniemanie, że siły grawitacji zupełnie nie da się opisać za pomocą matematycznego wzoru. A gdyby jednak, to można by oczekiwać wzoru znacznie bardziej skomplikowanego, wymagającego operacji dużo bardziej dziwacznych niż mnożenie, dzielenie i podnoszenie do kwadratu.

Cóż za szczęście, że wzór Newtona jest taki, jaki jest! W tym, że natura tak elegancko wyraża się w języku matematyki, tkwi niezwykła tajemnica. Często zdarza się, że modele tworzone przez matematyków wyłącznie dla ich piękna po latach znajdują zastosowanie w fizyce. Tajemnica ta nie ogranicza się wyłącznie do grawitacji. Zjawiska elektromagnetyczne, kwantowy świat cząstek elementarnych, relatywistyczna czasoprzestrzeń, wszystko to można niezwykle zwięźle opisać w języku matematyki. Weźmy na przykład najsłynniejszy ze wzorów: E = mc2. Powyższe równanie, podane przez Alberta Einsteina, określa związek między masą a energią fizycznego obiektu. Nie będziemy tu wyjaśniać tego związku. Pomyślcie jedynie o tym, że zasada ta, która jest powszechnie uważana za jedno z najbardziej fascynujących i zarazem najgłębszych praw opisujących funkcjonowanie naszego wszechświata, opisana jest wzorem, w którym występuje zaledwie pięć symboli4. Jakim cudem? To Einsteinowi powszechnie przypisuje się zdanie, które podsumowuje tę zdumiewającą sytuację: „Najbardziej niezrozumiałe we wszechświecie jest to, że w ogóle cokolwiek jest zrozumiałe”. To znaczy, zrozumiałe dla matematyków. W 1960 roku fizyk Eugene Wigner mówił o tym jako o „niepojętej skuteczności matematyki”.

Czy więc rzeczywiście dobrze znamy te abstrakcyjne obiekty: liczby, figury, ciągi albo wzory, o których sądzimy, że je stworzyliśmy? Jeśli faktycznie matematyka jest tworem naszego umysłu, to dlaczego je napotykamy, te duchy snujące się poza naszymi głowami? Co one robią w świecie fizycznym? Są w nim naprawdę? Czy może należy raczej widzieć w tych mirażach rzeczywistości jakieś ogromne złudzenie optyczne? Przyjmując, że matematycznym bytom przysługuje pewien rodzaj istnienia poza umysłem człowieka, należałoby przypisać im realność nawet i wtedy, gdy są one czystą abstrakcją. Co zatem znaczyłoby słowo „istnieć”, jeśli musielibyśmy przystać na owe obiekty, które jednak nie mają w sobie nic materialnego?

Nie oczekujcie, że choć zbliżę się do znalezienia odpowiedzi na te pytania.



* * *



Przede wszystkim to ostatnie: zaprzeczą. Pozytywny wynik doświadczenia nie dowodzi prawdziwości teorii. Model Ptolemeusza dobrze opisywał ruchy planet (w ramach osiągalnej w tamtych czasach dokładności), a w razie czego można było dodać do niego nowe elementy, by ratować go za cenę komplikacji. Doświadczenie służy nie potwierdzeniu, ale falsyfikacji teorii (przyp. tłum.). [wróć]



A także równań niealgebraicznych (przyp. tłum.). [wróć]



Ośmiościan jest jedną z brył platońskich, o których już była mowa. Ośmiościan ścięty otrzymujemy, obcinając jego wierzchołki w podobny sposób, jak to było w przypadku dwudziestościanu ściętego (czyli futbolówki). [wróć]



Tu nasuwa się następująca uwaga: prostota, o której pisze autor, pojawia się dopiero na odpowiednio wysokim poziomie abstrakcji. Pojęcie energii samo w sobie nie jest wcale proste. Dopiero gdy przyswoimy sobie wiele abstrakcyjnych pojęć, opis świata zyskuje ową niezwykłą prostotę (przyp. tłum.). [wróć]





Rozdział 14




Nieskończenie małe


Ścisła współpraca matematyki z fizyką nie pozostała jednokierunkowa. Już w początkach XVII wieku obie nauki na bieżąco wymieniały się ideami i żywiły się sobą nawzajem. Ponieważ fizyka łapczywie pożądała wzorów, odtąd każde nowe odkrycie rodziło pytanie o stojącą za nim matematykę. Czy już istnieje, czy dopiero trzeba ją wymyślić? W tym drugim przypadku matematycy podejmowali wyzwanie stworzenia nowej teorii na zlecenie. W fizyce znaleźli swą najpiękniejszą muzę.

Jedną z głównych przyczyn poszukiwania nowej matematyki był rozwój newtonowskiej teorii grawitacji. Żeby zrozumieć, w czym rzecz, powróćmy do problemu trajektorii komety Halleya. Znajomość siły działającej między Słońcem a jego satelitą to jedna sprawa, ale jak na tej podstawie wyznaczyć jego trajektorię oraz inne użyteczne dane, takie jak jego położenie w danym momencie albo dokładną wartość okresu obiegu?

Jedną z klasycznych zagadek, które należało rozwikłać, bez wątpienia była zależność pokonanej przez kometę drogi od jej prędkości. Jeśli powiem, że kometa mknie gdzieś w przestrzeni z prędkością 2000 metrów na sekundę i zapytam, jaką odległość przebędzie w czasie jednej minuty, odpowiedź będzie dość prosta. W ciągu minuty kometa pokonuje sześćdziesięciokrotność odległości 2000 metrów, czyli 12 000 metrów, a zatem 120 kilometrów. Jednak w rozważanym tu przypadku problem jest dużo bardziej złożony. Prędkość komety nie ma stałej wartości, lecz zmienia się w miarę upływu czasu. W aphelium, to znaczy w punkcie najbardziej oddalonym od Słońca, ma ona wartość 800 metrów na sekundę, podczas gdy w peryhelium, gdy znajduje się najbliżej Słońca, porusza się z prędkością 50 000 metrów na sekundę. To ogromna różnica!



Cała trudność bierze się stąd, że poruszając się pomiędzy tymi dwoma skrajnymi punktami, kometa zmienia prędkość, nigdy nie osiągając stałej wartości. Jest na przykład taki moment, gdy osiąga ona wartość 2000 metrów na sekundę, ale nie trwa to długo. Chwilę przed jest to 2000,001 metrów na sekundę, chwilę po – 1999,999 metrów na sekundę. Nie da się określić jakiegokolwiek przedziału czasu, w którym kometa ma stałą prędkość! W jaki sposób w tych okolicznościach można dokładnie obliczyć przebytą odległość?

Aby odpowiedzieć na to pytanie, matematycy opracowali metodę, która zdumiewająco przypomina sposób, jakim dwa tysiące lat wcześniej Archimedes posłużył się do obliczenia wartości liczby π. Tak jak mędrzec z Syrakuz przybliżał okrąg za pomocą wielokątów foremnych o coraz większej liczbie boków, tak samo można w przybliżeniu podać trajektorię komety, posługując się zbiorem krótkich odcinków odpowiadających stałym wartościom prędkości. Można na przykład wyobrazić sobie, że w określonym przedziale czasu kometa porusza się z prędkością 800 metrów na sekundę, następnie nagle zmienia się na pewien czas na 900 metrów na sekundę i tak dalej. A żeby poprawić dokładność, należy skrócić długości tych odcinków. Zamiast rozważać odcinki różniące się prędkością o 100 metrów na sekundę, można tę wartość zmniejszyć do 10 czy nawet do 0,1 metra na sekundę. Im więcej będzie tych odcinków, tym bardziej zbliżymy się do prawdziwej trajektorii komety!

Kolejne przybliżenia otrzymane dla odległości przebytej pomiędzy aphelium i peryhelium tworzą ciąg podobny do poniższego:

47 42 40 39 38,6 38,52 38,46 38,453…

Są to dane wyrażone w jednostkach astronomicznych1. Innymi słowy, jeśli prędkość komety pozostaje stała w przedziałach, między którymi różni się ona o 100 metrów na sekundę, stwierdzamy, że droga przebyta między aphelium i peryhelium ma wartość 77 jednostek astronomicznych. Jest to tylko bardzo zgrubne przybliżenie. Jeśli zmniejszymy wartość zmian prędkości do 10 metrów na sekundę, otrzymamy 42 jednostki astronomiczne jako przybliżenie tej samej drogi. Dzieląc prędkość na coraz mniejsze jednostki, zauważamy, że przybliżona wartość przebytej drogi coraz bardziej zbliża się do wartości granicznej, bliskiej 38,45. Ta wartość graniczna jest rzeczywistą drogą przebytą przez kometę poruszającą się między skrajnymi punktami swojej trajektorii.

Możemy więc zaryzykować twierdzenie, że ten graniczny wynik odpowiada podziałowi na nieskończoną liczbę infinitezymalnych (nieskończenie małych) fragmentów. Tak samo jak można by rzec, że metoda obliczania wartości liczby π wymyślona przez Archimedesa polega na przybliżeniu okręgu za pomocą wielokąta o nieskończonej liczbie infinitezymalnie krótkich boków. Wszystkie problemy związane z tymi dwoma stwierdzeniami kryją się w pojęciu nieskończoności. Od czasów Zenona wiemy, że nieskończoność to pojęcie niejednoznaczne i przewrotne, a posługiwanie się nim sprawia, że zaczynamy niebezpiecznie balansować na krawędzi paradoksów.

A zatem istnieją tylko dwie możliwości: albo kategoryczny zakaz posługiwania się jakąkolwiek nieskończonością2 i ograniczenie się do mozolnego zgłębiania zagadnień fizyki newtonowskiej za pomocą granic ciągów przybliżeń, albo odważne zapuszczenie się w otchłanie nieskończenie drobnych podziałów. Newton w swoich Principia mathematica wybrał właśnie tę drugą drogę. Równolegle tą samą ścieżką podążał Niemiec Gottfried Wilhelm Leibniz, który niezależnie wpadł na te same pomysły, a niektóre pojęcia, u Newtona dość płynne, sformułował z większą precyzją. Badania te zrodziły nowy dział matematyki nazywany rachunkiem nieskończonościowym3.

Wiele lat dyskutowano nad tym, kto jest prawowitym ojcem wspomnianej metody. Choć Newton rzeczywiście był pierwszym, który ruszył tą drogą w 1669 roku, to Leibniz zdystansował go, publikując własne prace w 1684 roku, na trzy lata przed ukazaniem się Principiów. Ten zbieg okoliczności doprowadził do ostrego sporu między Anglikiem a Niemcem na temat autorstwa nowej teorii i do wzajemnych oskarżeń o plagiat. Wydaje się jednak, że żaden z uczonych nie miał wiedzy o pracach drugiego, a zatem stworzyli oni rachunek nieskończonościowy niezależnie od siebie.

Jak to zwykle bywa, nie wszystko w założeniach teorii doskonałe było już od samego początku. Wielu elementom prac Newtona i Leibniza brakowało jeszcze odpowiedniej ścisłości i uzasadnienia. Trochę tak, jak to było dawniej z liczbami urojonymi, okazało się, że pewne metody działają, inne zaś nie, a przy tym nie wiadomo dlaczego. A zatem celem rachunku nieskończonościowego stało się stworzenie mapy nieznanego terytorium i wyznaczenie godnych zaufania tras oraz wykrycie takich, które prowadzą na manowce i do paradoksów. W 1748 roku włoska matematyczka Maria Gaetana Agnesi opublikowała Instituzioni Analitiche (Zasady analizy), które były pierwszą próbą dopracowania i uściślenia nowej metody. Sto lat później Niemiec Bernhard Riemann dokończył dzieła, pozostawiając nowo odkryty ląd praktycznie bez zagrożeń.

Odtąd matematycy całkowicie zaangażowali się w prace związane z rachunkiem nieskończonościowym i zaczęli stawiać wiele pytań o tysiące mil odległych od zastosowań w fizyce. Bo choć przez długi czas było to tylko zwykłe narzędzie, to rozwijanie teorii okazało się pasjonujące, a ona sama zachwycająco piękna. A ponieważ nauka jest nieskończoną partią ping-ponga, rozwijane metody powoli znajdowały zastosowania w dziedzinach innych niż astronomia.

Wielkości nieskończenie małe okazały się użyteczne we wszystkich zagadnieniach, w których, jak w przypadku trajektorii komety, występują wielkości zmieniające się w sposób ciągły. W meteorologii – do modelowania i przewidywania zmian temperatury oraz ciśnienia. W oceanografii – do badania prądów morskich. W aerodynamice – do badania opływu skrzydeł samolotu lub różnych statków kosmicznych. W geologii – do śledzenia ruchów skorupy ziemskiej, badania wulkanów i wstrząsów sejsmicznych, a w większej skali czasu, dryfu kontynentalnego.

Prowadząc badania w świecie wielkości nieskończenie małych, matematycy natrafili na mnóstwo rzeczy dziwnych, a część z nich wprawiała badaczy w ogromne zakłopotanie. Jedną z pierwszych rzeczy, które napotykamy, chcąc zdefiniować nieskończenie krótki odcinek, jest określenie jego końców. Na początku po prostu wybierzmy punkt jako taki odcinek. Euklides jednoznacznie określił punkt jako najmniejszy element geometryczny. Mając zerową długość, jest on naprawdę nieskończenie mały. Niestety, jest to pomysł zbyt prosty, by można go było wykorzystać, to strzał kulą w płot. Żeby zrozumieć dlaczego, popatrzcie na odcinek o jednostkowej długości.



Odcinek złożony jest z nieskończonej liczby punktów o zerowej długości. Tak więc wydaje się, że można mówić, iż długość odcinka jest równa nieskończoności pomnożonej przez zero! W języku algebry zapiszemy to równaniem ∞ × 0 = 1, gdzie ∞ jest symbolem oznaczającym nieskończoność. Problem tkwi jednak w tym, że jeśli następnie rozważymy odcinek o długości 2, także złożony z nieskończonej liczby punktów, to wtedy otrzymamy równanie ∞ × 0 = 2. Jak to możliwe, że ten sam rachunek daje dwa różne wyniki? Zmieniając długość odcinka, można napotkać jeszcze inne równania, na przykład ∞ × 0 może dać także 3, 1000, a nawet π!

Z tego przykładu wynika jedno: pojęcia zera i nieskończoności użyte w tym kontekście nie są wystarczająco dobrze zdefiniowane, by posługiwać się nimi w sposób, w jaki chcielibyśmy to robić. Zapis taki jak ∞ × 0, którego wynik zależy od interpretacji, nazywa się wyrażeniem nieokreślonym. W obliczeniach algebraicznych nie można posługiwać się tego rodzaju wyrażeniami bez popadania w niekończące się paradoksy! Jeśli zaakceptujemy wyrażenia w rodzaju ∞ × 0, będziemy musieli zgodzić się na to, że 1 równa się 2 i na podobne aberracje. Krótko mówiąc, trzeba to zrobić inaczej.

Druga sprawa, że infinitezymalnie mały odcinek nie może być jedynie punktem. Być może jest to odcinek ograniczony przez dwa punkty, ale leżące nieskończenie blisko siebie. Pomysł atrakcyjny, ale wpadamy z deszczu pod rynnę, ponieważ takie punkty nie istnieją. Odległość między dwoma różnymi punktami może być dowolnie mała, ale zawsze ma pewną dodatnią wartość. Centymetr, milimetr, miliardową część centymetra czy jeszcze mniej, jeśli sobie tego życzycie, są to bez wątpienia wartości małe, ale nie infinitezymalne. Mówiąc inaczej, dwa różne punkty nigdy się nie stykają.

W tym spostrzeżeniu jest coś irytującego. Gdy rysujecie linię ciągłą, taką jak odcinek, nie ma w niej przerw, a jednak punkty nie stykają się ze sobą. Żaden punkt nie jest w bezpośrednim kontakcie z sąsiednim. Brak dziur w linii jednoznacznie wiąże się z nieskończonym nagromadzeniem nieskończenie małych punktów. A jeśli utożsamiamy punkty na prostej z ich współrzędnymi, zjawisko to przekładamy na język algebry; dwie liczby nie leżą nigdy obok siebie, pomiędzy nimi upakowanych jest nieskończenie wiele innych liczb. Pomiędzy 1 a 2 jest 1,5. Pomiędzy 1 a 1,1 jest 1,05. Między liczbami 1 a 1,0001 jest liczba 1,00005. Można jeszcze długo bawić się w ten sposób. Liczba 1 nie ma następczyni znajdującej się z nią w bezpośrednim kontakcie. A zatem liczby gromadzą się wokół niej nieskończenie gęsto, co zapewnia ciągłość ich długiej sukcesji.

* * *

Po dwóch bezowocnych próbach musimy przyznać, że za pomocą klasycznych liczb, takich, jakimi posługiwaliśmy się dotąd, nie da się ogarnąć wielkości infinitezymalnie małych. Te nieuchwytne istoty, które nie mając zerowej wartości, są zarazem mniejsze od wszystkich liczb dodatnich, muszą zostać stworzone zupełnie od początku! To właśnie zrobił Leibniz i uczeni, którzy poszli jego śladem, tworząc rachunek wielkości infinitezymalnych. W ciągu trzech stuleci zdefiniowali reguły tego rachunku i wyznaczyli zakres ich działania. W okresie od XVII do XX wieku stworzyli cały arsenał twierdzeń pozwalających pokonać problemy, które rodzą liczby infinitezymalne.

Liczby, których naprawdę nie ma, które jednak pojawiają się w obliczeniach na pośrednim etapie? Przecież to wydaje się nam znajome. Liczby ujemne i urojone też miały początkowo ten status. Proces asymilacji jest długi i trudno z góry przewidzieć jego wynik. W latach sześćdziesiątych XX wieku amerykański matematyk Abraham Robinson zapoczątkował tworzenie nowej teorii nazywanej analizą niestandardową, która zintegrowała liczby infinitezymalne z liczbami tradycyjnymi4. Jednak inaczej niż w wypadku liczb urojonych na początku XXI wieku liczbom infinitezymalnym nadal nie zawsze przyznaje się status prawdziwych. Niestandardowa analiza Robinsona pozostaje na marginesie i rzadko jest używana.

* * *

Być może trzeba jeszcze nowych odkryć, pojawienia się ważnych twierdzeń, żeby analiza niestandardowa zyskała miano niezbędnej. A może jest inaczej, może nie ma ona w sobie dostatecznego potencjału, by stać się teorią podstawową i liczby infinitezymalne nigdy nie osiągną tej samej pozycji, którą zdobyły ich słynne poprzedniczki: liczby ujemne i urojone. Analiza niestandardowa jest oczywiście piękna, ale być może nie płynie z niej wystarczająco dużo praktycznych korzyści, by wywołała entuzjazm ogółu. Po kilku zaledwie dziesięcioleciach istnienia teoria Robinsona jest wciąż bardzo młoda i dopiero w przyszłości matematycy zadecydują o jej losie.

Wśród najbardziej owocnych osiągnięć rachunku nieskończonościowego szczególnie interesująca jest teoria miary, którą na samym początku XX wieku stworzył Francuz Henri-Léon Lebesgue. Dotyczy ona następującego zagadnienia: czy wykorzystując wielkości infinitezymalne, możemy wymyślić i zmierzyć nowe figury geometryczne, których nie da się zbudować za pomocą linijki i cyrkla? Odpowiedź brzmi „tak”, a te oryginalne figury w ciągu kilku lat obalą najbardziej intuicyjne prawa klasycznej geometrii.

Weźmy na przykład odcinek podzielony na dziesięć części.



Posługując się metodą Kartezjusza, możemy każdemu punktowi odcinka przypisać liczbę zawartą między 0 a 10. Można na tym odcinku wyróżnić punkty odpowiadające liczbom o skończonym rozwinięciu dziesiętnym (na przykład 0,1 lub 7,28) i takie, które po przecinku mają nieskończony ciąg cyfr (na przykład liczba π lub złota proporcja φ). Co będzie, jeśli podzielimy nasz odcinek zgodnie z tym kryterium? Mówiąc inaczej, jeśli pomalujemy punkty pierwszego rodzaju ciemną, a drugiego jasną farbą, co będą przypominać powstałe w ten sposób figury, jasna i ciemna?

Nie jest łatwo odpowiedzieć na to pytanie, ponieważ liczby obu rodzajów w nieskończoność przeplatają się ze sobą. Jeśli weźmiecie jakikolwiek odcinek, dowolnie krótki, nadal będzie on zawierał punkty ciemne i jasne. Pomiędzy dwoma punktami jasnymi zawsze będzie jakiś punkt ciemny, a między dwoma ciemnymi zawsze pozostanie jakiś punkt jasny. Każda z figur będzie miała postać układu pyłków, które są jednak doskonale do siebie dopasowane.



Odcinek [0,10] podzielony jest na dwie części:

po lewej są liczby o skończonym rozwinięciu dziesiętnym,

a po prawej o rozwinięciu nieskończonym

Powyższy rysunek jest rzecz jasna nieprawdziwy. To tylko zgrubna wizualizacja, ponieważ widoczne na nim szczegóły są wprawdzie bardzo drobne, ale nie są infinitezymalne. Nie można poprawnie narysować figur, które da się pojąć jedynie za pomocą algebry i rozumowania.

Natychmiast pojawia się pytanie, jaka jest miara tych figur. Wyjściowy odcinek ma długość równą 10, a owe dwie figury razem muszą mieć tę samą długość, jednak w jaki sposób przeprowadzono podział odcinka? Czy rozmiar każdej z nich jest równy 5, czy może jedna jest większa od drugiej? Odpowiedź znaleziona przez matematyków, którzy zajęli się tym problemem, jest zaskakująca. Cała „długość” jest zawarta w figurze zbudowanej z liczb o rozwinięciu nieskończonym. Miara figury jasnej ma wartość 10, a miara figury ciemnej ma wartość 0. Mimo że obie wydają się w swym splątaniu jednakowe, to jednak punktów jasnych jest nieskończenie więcej niż ciemnych.

Korzystając ze współrzędnych kartezjańskich, ten rodzaj „pylistych” figur możemy uogólnić na przypadek dwu- i trójwymiarowy. Można na przykład rozważyć zbiór punktów kwadratu, dla których obie współrzędne mają nieskończone rozwinięcia dziesiętne.



Powtórzmy raz jeszcze, rysunek ten jest tylko przybliżeniem, które daje zaledwie bardzo mgliste wyobrażenie o nieskończenie drobnych szczegółach rozważanego tu zbioru.

Mierzenie tego rodzaju „pyłu” doprowadziło do zdumiewających wyników matematycznych. Albowiem wbrew wszelkim wysiłkom matematyków, którzy zajmowali się tym problemem, pewnych zbiorów zmierzyć nie można. Niemożliwość ta stała się oczywista, gdy w 1924 roku Stefan Banach i Alfred Tarski odkryli kontrprzykład5 dla zasady puzzli.

Udowodnili oni istnienie takiego podziału pojedynczej kuli na pięć kawałków, że zbierając potem razem wszystkie elementy, można zbudować z nich dwie kule, takie same jak wyjściowa i pozbawione dziur.



W istocie wynik Banacha i Tarskiego ma bardziej ogólny wymiar, niż by się mogło wydawać. Oznacza on, że jeśli weźmiemy dowolne dwie klasyczne bryły trójwymiarowe, to zawsze można podzielić pierwszą na jakąś liczbę „pylistych” fragmentów pozwalających zrekonstruować z nich drugą. Można na przykład wziąć kulę o wielkości ziarna, podzielić ją na pewną liczbę fragmentów i złożyć z nich kulę wielkości słońca, bez żadnych dziur w środku! Taki podział często bywa błędnie określany mianem „paradoksu Banacha-Tarskiego” ze względu na rażącą sprzeczność z naszą intuicją. W rzeczywistości nie ma w nim nic paradoksalnego, jest to rzetelnie sformułowane twierdzenie, które mówi, że „pyliste” figury mogą istnieć, nie prowadząc do żadnej sprzeczności w rozumowaniu!

Oczywiście infinitezymalny charakter tych podziałów sprawia, że praktyczne ich zrealizowanie jest zupełnie niemożliwe. Figury „pyliste” leżą w szufladce z matematycznymi kuriozami, które nie mają fizycznego zastosowania. Ale kto wie, czy pewnego dnia nie wyjdzie na jaw jakaś zupełnie nieoczekiwana ich funkcja?



* * *



Jednostka astronomiczna to średnia odległość Ziemi od Słońca; w przybliżeniu 150 milionów kilometrów. [wróć]



Arystoteles rozróżniał pojęcia nieskończoności aktualnej i potencjalnej, przy czym zakazywał posługiwania się tą pierwszą (przyp. tłum.). [wróć]



Dawna nazwa rachunku różniczkowego i całkowego, czyli podstaw analizy matematycznej (przyp. tłum.). [wróć]



Analiza niestandardowa rozszerza pojęcie liczby. Obok liczb rzeczywistych (czyli wymiernych i niewymiernych) definiuje liczby nieskończenie małe i nieskończenie wielkie, a także sposób posługiwania się nimi. Zbiór tych trzech rodzajów liczb nosi nazwę liczb hiperrzeczywistych (przyp. tłum.). [wróć]



Kontrprzykład to zdanie falsyfikujące jakieś w istocie rzeczy nieprawdziwe twierdzenie, najczęściej zawierające kwantyfikator ogólny „dla każdego”. Aby je obalić, wystarczy jeden kontrprzykład. Twierdzenie „każda liczba pierwsza jest nieparzysta” można obalić, podając jako kontrprzykład liczbę 2, która zarazem jest i parzysta, i pierwsza (przyp. tłum.). [wróć]





Rozdział 15




Zmierzyć przyszłość

Marsylia, 8 czerwca 2012 roku

Tego ranka wstałem już o świcie. Nieco zdenerwowany, ale i podekscytowany szybko przełknąłem śniadanie, włożyłem swoją najlepszą koszulę1 i już byłem gotów do wyjścia. Na zewnątrz na niebie Prowansji przeciągało się Słońce, a chłód nocy szybko znikał. Zapowiadał się upalny dzień. W Vieux-Port rozkładali się z towarem handlarze ryb, a po ulicy Canebière już włóczyło się kilku turystów, rannych ptaszków.

Ale dziś nie ma czasu na łazikowanie. Schodzę do metra i jadę w stronę dzielnicy Château-Gombert, położonej w północnej części miasta. To tu znajduje się Centre de Mathématiques et d’Informatique (CMI, Centrum Matematyki i Informatyki)2, w którym pracuję już od czterech lat. Działa tu na co dzień setka matematyków. Wchodząc do mojego pokoju, sprawdzam jeszcze raz materiały. Trzy wielkie pojemniki wypełnione wielokolorowymi kulami, a obok plik kartek opatrzony napisem:

Urny oddziałujące

dysertacja doktorska Mickaëla Launaya w dziedzinie matematyki

promotor: Vlada Limic



To mój ostatni dzień w CMI. Dziś po południu, o czternastej, mam obronę swojej pracy doktorskiej.

Studia doktoranckie to nietypowy okres w życiu naukowca. Formalnie wciąż będąc studentami, doktoranci nie muszą jednak uczęszczać na wykłady ani też zdawać egzaminów semestralnych. W rzeczywistości nasze dni wypełnia w zasadzie zwykła praca badacza. Czytanie nowo opublikowanych artykułów, dyskusje z innymi matematykami, udział w seminariach, potem dociekania mające na celu rozwój własnej dziedziny, stawianie hipotez, formułowanie nowych twierdzeń, dowodzenie ich, przygotowywanie artykułów. Wszystko to przebiega pod okiem doświadczonego matematyka, odpowiedzialnego za pokierowanie naszymi pierwszymi krokami w świecie nauki i wprowadzenie nas w arkana rzemiosła. Moim promotorem jest francusko-chorwacka matematyczka Vlada Limic, specjalistka w dziedzinie, w której prowadziłem badania przez ostatnie cztery lata. Jej i moje prace wpisują się w ramy dyscypliny matematycznej, która ujrzała światło dnia w XVII wieku: probabilistyki3.

Aby zrozumieć problemy tej dyscypliny, musimy na nowo zanurzyć się w odmęty historii. A zatem w oczekiwaniu na godzinę czternastą porzućmy na pewien czas CMI. Podążymy teraz po niebezpiecznych ścieżkach zjawisk losowych, jeśli się zgodzicie.

Hazard fascynuje od dawna. Już w czasach prehistorycznych ludzie obserwowali mnóstwo zjawisk niewytłumaczonych, nieregularnych, na pozór pozbawionych przyczyn, w jakie obfituje natura. Na początku, z braku lepszego wyjaśnienia, widziano w nich działanie bogów. Zaćmienia, tęcze, trzęsienia ziemi, epidemie, nadzwyczajne wylewy rzek lub pojawianie się komet, wszystkie te wydarzenia interpretowano jako znaki dawane przez bogów tym, którzy potrafią je odczytać. Odczytywaniem, za ogólną zgodą, zajmowali się czarownicy, wyrocznie, kapłani oraz inni szamani, a ponieważ musieli jakoś zarobić na życie, rozwinęli istne panoplium rytuałów, których celem było przewidywanie woli bogów bez czekania na to, aż oni sami ją zamanifestują. Mówiąc inaczej, ludzie zaczęli wyobrażać sobie sposoby stworzenia losowości na życzenie.

Belomancja, czyli sztuka wróżenia za pomocą strzał, należy do tych najstarszych sposobów. Napiszcie na strzałach różne odpowiedzi na pytanie, które kierujecie do waszego boga, włóżcie strzały do kołczanu, potrząśnijcie nim i losowo wyciągnijcie jedną: oto będzie odpowiedź. W ten sposób król Babilonu Nabuchodonozor II w VI wieku p.n.e. wybierał wrogów, którym wypowiadał wojnę. Losowano również inne przedmioty. Na przykład kamyki, pałeczki, płytki czy barwne kule. Rzymianie nadali tym przedmiotom nazwę sors4. Stąd powiedzenie „ciągnąć losy”, ale również francuskie słowo sortilège, które pierwotnie oznaczało albo wieszcza stawiającego bogu pytanie, albo sam boski wyrok.

Z czasem sposoby losowania zaczęły się mnożyć i znajdować coraz to nowe zastosowania. Korzystały z nich różne systemy polityczne, na przykład w Atenach losowo wybierano członków Rady Pięciuset, a wiele wieków później w Wenecji – dożę. Hazard stał się również źródłem inspiracji dla twórców gier. Mowa tu choćby o wynalezieniu gry w orła i reszkę, kostek z numerowanymi ścianami, którym kształt dały bryły platońskie, oraz gry w karty. To właśnie dzięki grom hazardowym decyzje bogów w końcu przyciągnęły uwagę matematyków. Wpadli oni na dziwny pomysł grania narzędziami przeznaczenia, żeby za pomocą logiki oraz rachunku badać cechy przyszłości, zanim jeszcze ona nadejdzie.

Wszystko zaczęło się w połowie XVII wieku podczas posiedzenia Akademii Paryskiej, poprzedniczki Francuskiej Akademii Nauk, utworzonej w 1635 roku przez matematyka i filozofa Marina Mersenne’a. W trakcie jednej z dyskusji, w której uczestniczyli uczeni o różnych zainteresowaniach, pisarz Antoine Gombaud, w wolnych chwilach miłośnik matematyki, przedstawił zgromadzonym problem, który go zajmował. Przypuśćmy, powiedział, że dwaj gracze postawili pewną sumę w grze hazardowej toczonej do trzech wygranych rund, ale grę przerwano w chwili, gdy pierwszy gracz prowadził dwa do jednego. W jaki sposób owi gracze powinni podzielić stawkę, zanim się rozejdą?

Na powyższy problem zwrócili uwagę dwaj spośród uczonych obecnych na tym spotkaniu: byli to Francuzi Pierre de Fermat i Blaise Pascal. Po krótkiej wymianie korespondencji obaj doszli do wniosku, że trzy czwarte stawki powinno zostać przy pierwszym graczu, reszta zaś przy drugim. Aby otrzymać to rozwiązanie, obaj uczeni rozważyli scenariusze, które mogłyby zostać zrealizowane, gdyby partia dobiegła końca, określając przy tym szanse każdego z nich. I tak w hipotetycznej rundzie pierwszy z graczy miałby 50% szans zwycięskiego zakończenia partii, podczas gdy drugi miałby 50% szans doprowadzenia do remisu. W tym drugim przypadku rozegrano by następną rundę, w której obaj gracze mieliby równe szanse, co dawałoby dwa scenariusze z 25% szans na zwycięstwo każdego z nich. Rozumowanie to można wyjaśnić za pomocą poniższego grafu ukazującego możliwe zakończenia rozgrywki.

Mówiąc krótko, pierwszy gracz ma 75% szans na zwycięstwo, podczas gdy drugi tylko 25%. Dlatego Pascal i Fermat postulują podział stawki w tej samej proporcji: jest sprawiedliwe, by pierwszy gracz zatrzymał 75% stawki, a drugi pozostałe 25%.

Tok rozumowania obu uczonych okazał się szczególnie owocny. Większość gier losowych może być analizowana w ten właśnie sposób. Jakob Bernoulli, matematyk szwajcarski, był jednym z pierwszych, którzy poszli w ich ślady. Pod koniec XVII wieku napisał on dzieło zatytułowane Ars conjectandi (Sztuka przewidywania), które opublikowano po jego śmierci, dopiero w roku 1713. W księdze tej podjął analizę klasycznych zjawisk losowych i po raz pierwszy sformułował jedno z podstawowych praw rachunku prawdopodobieństwa: prawo wielkich liczb.



Zgodnie z tym prawem im większa jest liczba powtórzeń danego zjawiska losowego, tym bardziej przewidywalny jest średni wynik i tym mniej różni się on od wartości granicznej. Mówiąc inaczej, nawet całkowicie losowe zjawisko kończy się po pewnym, wystarczająco długim czasie zachowaniem zgodnym ze średnią, w którym nie ma już przypadkowości.

Aby zrozumieć istotę rzeczy, nie trzeba daleko szukać. Zwykła obserwacja gry w orła i reszkę pozwala ujrzeć działanie prawa wielkich liczb. Jeśli rzucamy symetryczną monetą, szansa wyrzucenia każdej z jej stron wynosi 50%, co pokazuje poniższy wykres.



A teraz wyobraźcie sobie, że rzucacie monetą dwa razy, zapisując całkowite liczby orłów i reszek. Tym razem możliwe są trzy rozwiązania: albo dwa orły, albo dwie reszki, albo jeden orzeł i jedna reszka. Można by pomyśleć, że wszystkie trzy możliwości mają jednakowe szanse zaistnienia, ale tak nie jest. W rzeczywistości szansa wyrzucenia jednego orła i jednej reszki wynosi 50%, podczas gdy szansa wyrzucenia dwóch orłów lub dwóch reszek wynosi 25% w obu przypadkach.

Ta nierównowaga bierze się stąd, że dwa różne losowania mogą dać ten sam wynik. Jeśli rzucacie monetą dwukrotnie, to w rzeczywistości istnieją cztery możliwości: orzeł-orzeł, orzeł-reszka, reszka-orzeł, reszka-reszka. Dwa przypadki: orzeł-reszka i reszka-orzeł dają ten sam wynik: jeden orzeł i jedna reszka, co tłumaczy, dlaczego taka możliwość jest dwa razy bardziej prawdopodobna niż pozostałe. Kierując się podobnymi przesłankami, gracze wiedzą, że jeśli dwukrotnie rzucamy kostką, suma wyników obu rzutów z większym prawdopodobieństwem niż 12 będzie równa 7, ponieważ istnieje kilka sposobów otrzymania siódemki (1 + 6, 2 + 5, 3 + 4, 4 + 3, 5 + 2 i 6 + 1), a dwunastki tylko jeden (6 + 6).



Im większa jest liczba rzutów, tym bardziej uwidocznia się to zjawisko. Wyniki odbiegające od średniej są coraz rzadsze w porównaniu z wynikami jej odpowiadającymi. Jeśli rzucacie monetą dziesięć razy z rzędu, szansa wyrzucenia od czterech do sześciu orłów wynosi około 66%. Jeśli rzucacie sto razy, szansa wyrzucenia od 40 do 60 orłów będzie równa 96%. Gdy rzucicie tysiąc razy, prawdopodobieństwo wyrzucenia od 400 do 600 orłów będzie równe 99,99999998%.

Jeśli narysujemy histogramy odpowiadające 10, 100 i 1000 rzutom, stwierdzimy – choć stopniowo – że większość możliwych wyników rzutów skupia się wokół centralnej osi, aż do tego stopnia, że prostokąty odpowiadające przypadkom skrajnym stają się niezauważalne gołym okiem.





Mówiąc krótko: prawo wielkich liczb stwierdza, że jeśli powtarzamy eksperyment losowy bez ograniczeń, średnia otrzymanych wyników nieuchronnie zbliża się do wartości granicznej, która nie ma nic wspólnego z przypadkowością.

Prawo to jest podstawą działania sondaży i innych badań statystycznych. Wybieramy w danej populacji 1000 osób i pytamy je, czy wolą czekoladę gorzką, czy mleczną. Jeśli 600 wybierze czarną, a 400 mleczną, proporcja będzie taka sama dla populacji miliona osób, 60% wybierze czekoladę gorzką, a 40% mleczną. Badanie opinii osoby wybranej przypadkowo można uważać za eksperyment losowy tego samego rodzaju co rzucanie monetą. Wyniki reszka lub orzeł zostają po prostu zastąpione wynikami czekolada gorzka lub mleczna.

Oczywiście możliwy jest pechowy wybór i natrafienie na 1000 osób, które lubią czekoladę gorzką, lub 1000 osób, które lubią czekoladę mleczną. Ale takie skrajne przypadki są niesłychanie mało prawdopodobne i prawo wielkich liczb gwarantuje nam, że jeśli wybierzemy odpowiednio dużą próbkę, to otrzymana średnia ma wielkie szanse być bliska średniej dla całej populacji5.

Posuwając się dalej w ocenie różnych wyników i prawdopodobieństwa ich uzyskania, można również wprowadzić „przedział ufności”6 i oszacować ryzyko błędu. Można by na przykład powiedzieć, że z 95% prawdopodobieństwem 57% do 63% populacji woli czekoladę gorzką. Wszystkie rzetelnie przeprowadzone sondaże muszą być dodatkowo uzupełnione liczbami określającymi ich dokładność i pewność.

TRÓJKĄT PASCALA

W 1654 roku Blaise Pascal opublikował dzieło zatytułowane Traité d’un triangle arithmétique (Traktat o trójkącie arytmetycznym). Opisał w nim trójkąt zbudowany z komórek z wpisanymi do ich wnętrza liczbami.



Na pokazanym tu rysunku widzimy tylko siedem pierwszych linii, ale trójkąt ten można przedłużać w nieskończoność. Liczby wpisane do komórek są wyznaczone za pomocą dwóch zasad. Po pierwsze, komórki znajdujące się na brzegach zawierają tylko jedynki. Po drugie, komórki wewnętrzne zawierają liczby, które są sumą liczb w komórkach znajdujących się bezpośrednio nad nimi. Na przykład liczba 6 znajdująca się w piątej linii jest wynikiem sumy dwóch trójek umiejscowionych ponad nią.

Prawdę mówiąc, trójkąt ten znany był długo przed tym, zanim zainteresował się nim Pascal. Perscy matematycy, Al-Karaji i Omar Chajjam, zajmowali się nim już w XI wieku. Niemal równolegle badany był także w Chinach przez Ja Xiana, którego prace w XIII wieku kontynuował Yang Hui. W Europie znali go także Tartaglia oraz Viète. Ale to właśnie Pascal jako pierwszy poświęcił mu traktat równie szczegółowy, co wyczerpujący. To także on odkrył związek tego trójkąta z metodami rachunkowymi w teorii prawdopodobieństwa.

Okazuje się, że każda linia trójkąta Pascala pozwala określić liczbę możliwych scenariuszy ciągu wydarzeń, z których każde pojedyncze ma dwa możliwe wyniki, takie jak orzeł i reszka. Jeśli rzucacie trzykrotnie monetą, możliwych jest osiem przypadków: orzeł-orzeł-orzeł, orzeł-orzeł-reszka, orzeł-reszka-orzeł, reszka-orzeł-orzeł, orzeł-reszka-reszka, reszka-orzeł-reszka, reszka-reszka-orzeł oraz reszka-reszka-reszka. Jeśli zrobimy podsumowanie, doliczymy się:

jednego scenariusza z trzema orłami

trzech scenariuszy z dwoma orłami i jedną reszką

trzech scenariuszy z jednym orłem i dwiema reszkami

jednego scenariusza z trzema reszkami



Ale ten właśnie ciąg liczb dokładnie odpowiada czwartej linii trójkąta. Nie jest to bynajmniej przypadek i Pascalowi właśnie to udało się udowodnić.

Patrząc na szóstą linię, dostrzeżemy wyniki pięciu rzutów monetą. Istnieje dziesięć możliwości wyrzucenia dwóch orłów i trzech reszek. Schodząc w głąb trójkąta, możemy w prosty sposób określić liczbę scenariuszy odpowiadających dziesięciu rzutom. Są one wypisane w jedenastej linii. Dane dotyczące stu rzutów zawarte są w sto pierwszej linii i tak dalej. To właśnie dzięki trójkątowi Pascala da się łatwo narysować pokazane wcześniej wykresy. Liczba możliwych wyników rośnie wraz z liczbą rzutów tak szybko, że bez tego trójkąta wypisanie poszczególnych przypadków nie byłoby możliwe.

Trójkąt Pascala wykazuje ścisłe związki nie tylko z rachunkiem prawdopodobieństwa, lecz także z innymi dziedzinami matematyki. Zawarte w owym trójkącie liczby mają zastosowanie na przykład przy rozwiązywaniu pewnego typu równań algebraicznych. Można w nim odnaleźć wiele znanych ciągów liczbowych, takich jak liczby trójkątne (1, 3, 6, 10…) leżące na jednej z diagonal czy też liczby Fibonacciego (1, 1, 2, 3, 5, 8…), dodając wyrazy położone wzdłuż równoległych linii spadających z prawa na lewo.





W kolejnych stuleciach rachunek prawdopodobieństwa rozwijał coraz bardziej subtelne i zarazem potężne narzędzia pozwalające analizować przyszłość. Wkrótce udało się bezpośrednio i owocnie powiązać rachunek prawdopodobieństwa z rachunkiem nieskończonościowym. Wiele zjawisk losowych prowadzi do rezultatów różniących się o nieskończenie małą wartość. Na przykład w modelach meteorologicznych temperatura zmienia się w sposób ciągły. Podobnie jak w wypadku odcinka o jednostkowej długości złożonego z punktów, które przecież żadnej długości nie mają, pewne zdarzenia mogą nastąpić, choć elementarne przypadki, które je tworzą, nie mają szansy zaistnienia. Prawdopodobieństwo, że w ciągu tygodnia temperatura będzie mieć wartość 23,41°C czy jakąkolwiek inną dokładnie określoną, jest równe 0. A jednak całkowite prawdopodobieństwo, że wartość temperatury zmieści się w przedziale między 0°C a 40°C, ma określoną, dodatnią wartość.

Kolejnym wyzwaniem dla rachunku prawdopodobieństwa stało się zrozumienie zachowania układów losowych zdolnych do samodzielnego modyfikowania się. Rzut monetą jest zawsze tym samym, bez względu na to, czy rzucamy raz czy tysiąc razy, ale liczne sytuacje, z jakimi się spotykamy w życiu, nie są aż takie proste. W 1930 roku węgierski matematyk George Pólya opublikował artykuł, w którym starał się wyjaśnić, w jaki sposób w danej populacji rozwija się epidemia. Subtelność jego modelu polega na tym, że epidemia rozprzestrzenia się tym szybciej, im więcej osób uległo już zakażeniu. Mówiąc krótko, procesy, które same się napędzają, są dla ewolucji typowe. Nazywamy to losowością wzmocnioną7.

Procesy losowe ze wzmocnieniem znane są z licznych wariantów i zastosowań. Jednym z najbogatszych obszarów ich występowania jest dynamika populacji. Rozważmy pewną populację zwierząt, w której mamy zamiar śledzić profil fenotypowy lub genetyczny z pokolenia na pokolenie. Wyobraźmy sobie, że 60% osobników tej populacji ma oczy czarne, a 40% niebieskie. Tak więc nowe osobniki mają 60% szansy, by w drodze dziedziczenia zyskać oczy czarne, a 40% – niebieskie. A zatem ewolucja koloru oczu w tej populacji ma dynamikę podobną do dynamiki epidemii: im jest więcej osobników o tym samym kolorze oczu, tym większa jest szansa, że pojawi się on w kolejnym pokoleniu8. Ten proces sam się napędza.

A zatem badanie modelu Pólyi pozwala określić prawdopodobieństwa różnych profili fenotypowych i genetycznych u poszczególnych gatunków. Niektóre z owych profili mogą w końcu zaniknąć. Część może rozprzestrzenić się w ramach populacji. Inne osiągają względną równowagę i doznają tylko małych fluktuacji z pokolenia na pokolenie. Nie możemy z góry przewidzieć, który przypadek weźmie górę, ale tak jak w przypadku rzucania monetą, prawdopodobieństwa pozwalają wysnuć wniosek, które zjawiska będą dominować, i wskazać najbardziej prawdopodobny charakter ewolucji długookresowej.

Miałem dopiero rok, gdy w 1985 roku zmarł George Pólya. Przez kilka miesięcy żyłem więc współcześnie z twórcą teorii, której miałem się poświęcić i dowieść licznych twierdzeń.

Bez zbędnego wchodzenia w szczegóły powiem, że moje wyniki dotyczą ewolucji rozmaitych procesów losowych ze wzmocnieniem, które, od czasu do czasu, oddziałują między sobą. Wyobraźmy sobie różne grupy organizmów należących do tego samego gatunku zamieszkujące to samo terytorium, dopuszczające od czasu do czasu migrację kilku osobników z jednej grupy do drugiej. Jakie zdarzenia mogą z tego wynikać i jak określić ich prawdopodobieństwo? Oto pytania, na które częściową odpowiedź dały moje badania.

Och, oczywiście moje twierdzenia są skromne i zuchwałością jest wspominać o nich w kontekście wielkiej historii tworzonej przez wielkich ludzi. O ile ja sam byłem, w co wierzę, przez te cztery lata pracy nad doktoratem rzetelnym badaczem, poprawnie wykonującym swoją pracę, to moje odkrycia są skromne w porównaniu z pracami innych matematyków, odznaczających się wyjątkową błyskotliwością. Okazały się jednak wystarczające, żeby przekonać komisję egzaminacyjną, której je przedstawiałem przez godzinę 8 czerwca 2012 roku, że zasługuję na tytuł doktora.

Było czymś wzruszającym wkroczyć dzięki tej ceremonii w nurt tak wspaniałej historii. Słowo doktor pochodzi od łacińskiego czasownika docere, który oznacza „uczyć”. Tak więc doktor to ktoś taki, kto osiągnął wystarczające umiejętności w swojej dziedzinie, żeby samodzielnie dalej szerzyć wiedzę. Poczynając od końca średniowiecza, uniwersytety będące współczesnymi spadkobiercami Muzeum Aleksandryjskiego i bagdadzkiego Domu Mądrości przyznawały stopień doktora, stwarzając dla naukowych badań oraz nauczania instytucjonalne warunki, stabilne i trwałe.

Od tej pory w nauce regularnie, stulecie po stuleciu, jeden po drugim, w niemal ciągłym następstwie pokoleń przychodzili nowi badacze, nauczyciele i uczniowie. Zabawne, że ten sposób działania pozwala sięgnąć pamięcią do swoich akademickich poprzedników. Promotorem mojej pracy doktorskiej jest matematyczka Vlada Limic, która wcześniej pracowała pod opieką Davida Aldousa, brytyjskiego uczonego zajmującego się probabilistyką. I w ten sposób można cofnąć się dalej. Postępując od ucznia do jego nauczyciela, można opracować pełną „genealogię” uczonego. Popatrzcie zatem na moją, zaczynającą się w XVI wieku, dwadzieścia generacji wstecz!

A zatem moim najdawniejszym przodkiem jest matematyk Niccolò Tartaglia, o którym już była mowa. Niemożliwe jest sięgnięcie jeszcze głębiej wstecz, bo ów włoski uczony był samoukiem. Zgodnie z legendą, pochodząc z ubogiej rodziny, młody Tartaglia, żeby móc się uczyć, musiał kraść książki, z których uczył się matematyki.

Napotkacie w tej genealogii również Galileusza i Newtona, których nie trzeba przedstawiać. Z boku dostrzeżecie również Mersenne’a, który stworzył Akademię Paryską, gdzie zrodził się rachunek prawdopodobieństwa. Jego uczeń Gilles Personne de Roberval wynalazł wagę dwuramienną, która nosi jego imię. Nieco dalej znajduje się George Darwin, syn Karola Darwina, ojca teorii ewolucji.

Nie ma nic szczególnie wyjątkowego w tym, że w owej linii występuje aż tyle postaci, w większości matematyków, których genealogia sięga tak głęboko, a na jej końcu znajdujemy wielkie nazwiska. A przecież trzeba tu jeszcze dodać, że ten rysunek pokazuje jedynie moich bezpośrednich przodków, ignorując licznych „kuzynów”. Dziś Tartaglia ma ponad trzynaście tysięcy następców, a ich liczba z każdym rokiem wciąż rośnie.





* * *



Prawdę mówiąc, jedyną. [wróć]



Park technologiczny w dawnej średniowiecznej wiosce Château-Gombert włączonej do miasta (przyp. tłum.). [wróć]



Inne używane nazwy to rachunek lub teoria prawdopodobieństwa (przyp. tłum.). [wróć]



Los, przeznaczenie, również losowanie (przyp. tłum.). [wróć]



Trzeba jednak pamiętać, że moneta, o której była mowa wcześniej, miała być symetryczna. Podobnie jest z badaniem opinii. Jeśli w danej populacji częsta jest nietolerancja laktozy, to sytuacja jest podobna do rzucania monetą, która została dodatkowo obciążona po jednej stronie. Innym problemem jest reprezentatywność grupy. Na przykład dzieci z zasady nie lubią czekolady gorzkiej. Jeśli więc wśród badanych będzie zbyt wiele dzieci, wynik będzie inny niż w grupie, w której ich nie będzie. To wszystko wprowadza dodatkowe utrudnienia w badaniach statystycznych i nakazuje zachowanie ostrożności (przyp. tłum.). [wróć]



Pojęcie to zostało wprowadzone do statystyki przez Jerzego Spławę-Neymana (1894–1981), amerykańskiego matematyka polskiego pochodzenia (przyp. tłum.). [wróć]



Modelem urny Pólyi nazywamy następujący model. W urnie znajduje się n kul białych i m kul czarnych. Losujemy kulę i sprawdzamy jej kolor. Następnie zwracamy ją do urny, dodając do niej drugą kulę tego samego koloru. Ewolucja przebiega w ten sposób, że kolor „większościowy” wygrywa (przyp. tłum.). [wróć]



A oto drobne uściślenie powyższego fragmentu: jeśli chcemy zastosować model urny Pólyi, to wtedy wyciągnięcie kuli i jej zwrot razem z kulą bliźniaczą byłby aktem rozmnożenia się przez podział, w którym powstaje osobnik bliźniaczy. To prawdopodobnie (abstrahując od nieposiadania oczu przez organizmy jednokomórkowe) miał na myśli autor. Możemy jednak rozważyć także znacznie nam bliższe rozmnażanie płciowe. Losujemy wtedy w populacji ojca i matkę. Prawdopodobieństwo, że oboje rodzice mają czarne oczy, wynosi 0,6 × 06 = 0,32. Prawdopodobieństwo tego, że oboje rodzice mają niebieskie oczy, wynosi 0,4 × 04 = 0,16. Prawdopodobieństwo, że jedno z nich ma oczy czarne, a drugie niebieskie, jest równe 2 × 0,6 × 04 = 0,48 (2 bierze się stąd, że czarne oczy może mieć albo ojciec, albo matka). Rodzice czarnoocy mają czarnookie dzieci, tak samo niebieskoocy – niebieskookie. Para mieszana ma dzieci czarnookie z prawdopodobieństwem o wartości 0,6, niebieskookie zaś z prawdopodobieństwem o wartości 0,4. Tak więc prawdopodobieństwo czarnookiego dziecka dla tej populacji ma wartość 0,36 × 1 + 0,48 × 06 = 0,648. Widzimy zatem, że prawdopodobieństwo posiadania czarnych oczu wzrosło. To jest oczywiście najprostszy możliwy model, który zakłada dziedziczenie wyłącznie po bezpośrednich przodkach, nieobecność zmian losowych w kodzie genetycznym i zakłada narodziny zawsze tylko jednego potomka (przyp. tłum.). [wróć]





Rozdział 16




Czas maszyn


Stacja metra Arts et Métiers należy do najdziwniejszych w Paryżu. Wysiadający tu pasażerowie czują się, jak gdyby pochłonęły ich miedziane trzewia jakiejś ogromnej łodzi podwodnej. Wielkie czerwonawe przekładnie zębate, a po bokach wzdłuż jednej linii dziesięć iluminatorów. Spoglądając przez nie, ujrzycie dziwne rysunki przedstawiające różne dawne i niezwykłe wynalazki.

Eliptyczne przekładnie, sferyczne astrolabium, koła wodne sąsiadują tam ze sterowcem czy piecem hutniczym. Gdyby nie nieustanny przepływ pasażerów w pośpiechu zanurzających się i wciąż wypływających z podziemnych korytarzy, nie byłoby niczym zaskakującym ujrzeć tu wspaniałą postać kapitana Nemo wprost z kart powieści Juliusza Verne’a.

Wystrój stacji metra to jednak tylko przedsmak tego, co czeka nas na powierzchni. Dziś udaję się do Conservatoire National des Arts et Métiers (CNAM; Narodowa Akademia Sztuki i Rzemiosła), którego muzeum prezentuje imponującą kolekcję starych maszyn wszelkiego rodzaju. Od pierwszych samochodów z przegubem Cardana, przez manometry tłokowe, mechaniczne zegary holenderskie, ogniwa Volty, maszyny żakardowe sterowane perforowanymi kartami, śrubowe prasy drukarskie czy barometry z syfonem, te wszystkie wynalazki wyłaniające się z przeszłości wciągają mnie w zawrotny wir technologicznego postępu ostatnich czterech stuleci. Napotykam ogromny dziewiętnastowieczny aeroplan ze skrzydłami gigantycznego nietoperza zawieszony pośrodku wielkiej klatki schodowej. Za załomem korytarza zjawia się przede mną Lama, pierwszy robot stworzony przez rosyjskich uczonych w celu eksploracji Marsa.

Przechodzę obok tych wszystkich fantastycznych rzeczy i kieruję się na drugie piętro. To właśnie tu znajduje się galeria naukowych przyrządów. Oto teleskopy astronomiczne, klepsydry, busole, wagi Robervala, ogromne termometry, wspaniałe astronomiczne globusy obracające się wokół swych osi! I oto nagle w rogu witryny spostrzegam to, co mnie tu sprowadza: pascalinę. Ta dziwna maszyna ma postać mosiężnego pudełka długiego na 40 i szerokiego na 20 centymetrów, do którego przymocowano sześć kółek z liczbami. Pascal wymyślił ten mechanizm w 1642 roku, a zatem jako dziewiętnastolatek! Mam przed sobą pierwszą w historii maszynę liczącą.

Pierwszą? Prawdę mówiąc, na długo przed XVII wiekiem istniały urządzenia pozwalające wykonywać obliczenia. Na swój sposób pierwszym kalkulatorem w dziejach były palce, a Homo sapiens bardzo wcześnie zaczął używać rozmaitych narzędzi służących do liczenia. Kość Ishango z jej nacięciami, żetony z Uruk, starożytne patyczki chińskie czy też liczydła, które cieszyły się wielkim powodzeniem już w czasach antycznych, wszystkie te urządzenia wspierały liczenie i rachunki. Jednak żadne z nich nie jest tym, co można by nazwać maszyną liczącą w szerokim tego słowa znaczeniu.

Aby to zrozumieć, poświęćmy nieco uwagi sposobowi użycia klasycznych liczydeł. Są one zbudowane z kilku prętów, po których można przesuwać nanizane na nie koraliki. Pierwszy pręt odpowiada jednostkom, drugi dziesiątkom, trzeci setkom i tak dalej. Tak więc jeśli chcecie zapisać liczbę 23, przesuwacie dwa koraliki w kolumnie dziesiątek i trzy w kolumnie jednostek. Jeśli chcecie dodać 45, przesuwacie cztery dziesiątki i dodatkowo pięć jednostek, co daje 68.



Jeśli jednak takie dodawanie wymaga przenoszenia w pamięci, potrzebny jest dodatkowy zabieg. Gdy chcecie do 68 dodać 5, brakuje nam koralików w kolumnie jednostek. W takim przypadku, po dojściu do 9 trzeba przesunąć wszystkie koraliki w kolumnie jednostek do pozycji zerowej, dodając jeden koralik w kolumnie dziesiątek. Wtedy otrzymacie 73.

Czynności te nie są zbyt skomplikowane, jednak to właśnie one nie pozwalają nazwać maszyną liczącą ani liczydeł, ani innych urządzeń poprzedzających pascalinę. Żeby przeprowadzić tę samą operację arytmetyczną, rachmistrz musi wykonać dodatkową czynność, w zależności od tego, czy wymagane jest przenoszenie w pamięci. W istocie ten przyrząd jest tylko podręczną pamięcią przypominającą człowiekowi, gdzie się aktualnie znajduje, ale na każdym etapie obliczeń to zawsze człowiek musi wykonywać ręczne operacje. Inaczej jest, gdy w obliczeniach korzystacie ze współczesnego kalkulatora, wtedy zupełnie was już nie interesuje, w jaki sposób maszyna znajduje wynik. To, czy przenoszenie jest potrzebne, czy też nie, to już nie wasz problem. Nie ma żadnej potrzeby zastanawiania się ani dostosowywania do sytuacji, wszystkim zajmuje się przyrząd.

Zgodnie z tym kryterium to właśnie pascalina jest pierwszą w historii maszyną obliczeniową1. Choć jest to bardzo precyzyjny przyrząd i jego zbudowanie wymagało od konstruktora wielkiej zręczności, sama zasada działania jest raczej prosta. Na pokrywie maszyny znajduje się sześć kółek z dziesięcioma numerowanymi wycięciami.

Kółko pierwsze od prawej odpowiada liczbie jednostek, drugie liczbie dziesiątek i tak dalej. Nad nimi znajduje się sześć okienek pokazujących wynik, jedno okienko dla każdego kółka, w każdym z nich pojawia się cyfra. Aby zapisać 28, wystarczy ustawić kółko dziesiątek na cyfrze dwa, obracając nim w kierunku zgodnym z ruchem wskazówek zegara, a kółko jednostek na ósemce. Dzięki układowi wewnętrznych przekładni w odpowiednich okienkach urządzenia ujrzycie wtedy 2 i 8. A jeśli teraz zechcecie dodać do tej liczby 5, nie musicie dokonywać żadnych operacji w pamięci, wystarczy pięć razy przesunąć o jeden rowek kółko jednostek, a w chwili, gdy będzie ono przechodzić z 9 na 0, cyfra jednostek automatycznie przestawi się z 2 na 3. Maszyna pokaże wtedy wynik: 33. Można to wykonać dla tylu operacji pamięciowych, dla ilu się tylko chce. Ustawcie na kółkach liczbę 99 999, a następnie obróćcie kółko jednostek o jedno wgłębienie. Zobaczycie, jak wszystkie pamięciowe operacje wykonają się kaskadowo od prawej do lewej strony, aż w końcu ustawi się liczba 100 000, a wszystko to za sprawą zaledwie jednego drobnego ruchu.



W ciągu kolejnych lat wielu wynalazców udoskonalało maszynę Pascala, dążąc do tego, żeby mogła ona wykonywać więcej operacji, w dodatku szybciej i skuteczniej. Pod koniec XVII wieku w ślady Pascala poszedł Leibniz, opracowując prostą metodę wykonywania mnożenia i dzielenia. Jego system był jednak niepełny i maszyna, którą zbudował, w pewnych szczególnych przypadkach robiła błędy w operacjach pamięciowych. Na pełną realizację idei Leibniza trzeba było zaczekać do XVIII wieku. Dzięki pomysłowym i obdarzonym wyobraźnią wynalazcom pojawiały się coraz lepsze i coraz bardziej skuteczne prototypy maszyn liczących. Złożoność mechanizmów miała jednak swoją cenę. Była nią wielkość maszyn, które ze skromnych przyrządów zmieniły się w istne meble.

W XIX wieku maszyny liczące się upowszechniły, a ich popularność zaczęła przypominać karierę bliskiej kuzynki – maszyny do pisania. Zainwestowało w nie wiele biur rachunkowych, wielu przemysłowców, a nawet kupców, one zaś wpisały się w rzeczywistość i szybko okazały się niezbędne. Nagle zaczęto się zastanawiać, jak wcześniej można było się bez nich obyć.

W trakcie wizyty w muzeum ujrzałem wielu następców pascaliny. Był wśród nich arytmometr Thomasa z Colmaru, maszyna mnożąca Léona Bolléego, polichromatyczny arytmograf Dubois czy komptometr Felta i Tarranta. Jednym z tego rodzaju urządzeń, które odniosły ogromny sukces, był arytmometr zbudowany w Rosji przez szwedzkiego inżyniera Willgodta Theophila Odhnera. Maszyna ta składa się z trzech podstawowych elementów: części górnej, w której za pomocą układu małych dźwigni wprowadza się liczbę poddawaną następnie działaniu, części podstawowej, złożonej z suwaka, który może przesuwać się poziomo i na którym pojawia się wynik, i z umiejscowionej po prawej stronie korbki, za pomocą której działanie jest wykonywane.



Za każdym obrotem korbki liczba ustawiona w górnej części maszyny dodaje się do liczby znajdującej się już na suwaku poniżej. Odejmowanie wymaga obrotu w przeciwnym kierunku.

A teraz wyobraźcie sobie, że chcecie wykonać mnożenie 374 × 523. Ustawcie 374 w górnej części maszyny i trzy razy zakręćcie korbką. Poniżej ujrzycie liczbę 1122, wynik mnożenia 374 × 3. Przesuńcie suwak o jedną pozycję w kierunku dziesiątek i zakręćcie korbką dwukrotnie. Pojawi się liczba 8602, wynik mnożenia 374 × 23. Następnie przesuńcie suwak o jedną pozycję ku setkom i zakręćcie korbką pięć razy; w ten sposób otrzymacie wynik: 195 602. Przy odrobinie wprawy i wytrenowania owo mnożenie zajmie wam nie więcej niż kilka sekund.

W 1834 roku pewien pomysł, co najmniej dziwaczny, przyszedł do głowy brytyjskiemu matematykowi Charlesowi Babbage’owi. Było to skrzyżowanie maszyny rachunkowej z warsztatem tkackim. W ciągu wielu lat od swego pojawienia się maszyny tkackie zyskały znacznie udoskonaloną postać. Jednym z owych ulepszeń było wprowadzenie karty perforowanej, pozwalającej na tkanie, za pomocą tej samej maszyny bardzo wielu różnych wzorów bez konieczności jej regulowania. W zależności od tego, czy w karcie jest dziurka, czy jej nie ma, zaczep na przegubie przechodzi przez nią lub też nie przechodzi, a nitka wątku przesuwa się wtedy nad lub pod nitką osnowy. Mówiąc krótko, wystarczy umieścić wybrany motyw na perforowanej karcie, a maszyna sama się do niego dostosuje.

Na tej podstawie Babbage wymyślił mechaniczną maszynę liczącą, która nie służyła jedynie do przeprowadzania określonych operacji, takich jak dodawanie lub mnożenie, ale zdolna była dostosować swój sposób pracy i wykonywać tysiące zadań, odpowiednio do informacji zapisanej na perforowanej karcie. Mówiąc dokładniej, maszyna ta mogła realizować wszystkie operacje wielomianowe, to znaczy w dowolnym porządku wykonywać cztery działania arytmetyczne oraz potęgowanie. Podobnie jak pascalina, która użytkownikowi pozwalała zrobić ten sam ruch niezależnie od tego, jakie liczby zostały wybrane, maszyna Babbage’a pozwalała na wykonywanie tych samych ruchów niezależnie od tego, jakie działania były wykonywane. Od tego czasu już nie trzeba było, tak jak w maszynie Odhnera, kręcić korbką w tę lub też w przeciwną stronę, w zależności od tego, czy wykonywane było dodawanie, czy odejmowanie. Wystarczyło zapisać rachunek na perforowanej karcie, a wtedy maszyna wszystko robiła już sama. Ten rewolucyjny sposób działania sprawił, że maszyna Babbage’a stała się pierwszym w historii komputerem.

Tym samym zrodziło się zupełnie nowe wyzwanie. Żeby wykonać obliczenia, należało w odpowiedni sposób podziurkować kartę w maszynie. Na karcie znajduje się ciąg dziurek i miejsc nieprzedziurawionych, które mechanizm odczytuje i które mu mówią, krok po kroku, jakie operacje ma on wykonać. Tak więc użytkownik maszyny, zanim wprawi ją w ruch, musi przetłumaczyć rachunek, który zamierza wykonać, na ciąg dziurek i miejsc wypełnionych, które potem odczyta maszyna.

Tego zadania podjęła się brytyjska matematyczka Ada Lovelace2. Pochyliła się ona uważnie nad maszyną i być może zrozumiała lepiej jej możliwości, niż je sobie wyobrażał sam Babbage. Przede wszystkim opisała złożony algorytm pozwalający wyznaczyć ciąg liczb Bernoulliego, niezwykle użytecznych w rachunku infinitezymalnym, odkrytych przed ponad stuleciem przez szwajcarskiego matematyka Jakoba Bernoulliego. Algorytm ten uważany jest za pierwszy program komputerowy, a Lovelace była pierwszą w historii programistką komputerową.

Ada Lovelace zmarła w 1852 roku, w wieku zaledwie 36 lat. Charles Babbage całe życie poświęcił swej maszynie, odszedł jednak w 1871 roku, zanim jeszcze jej prototyp został ukończony. Trzeba było poczekać aż do XX wieku, by ujrzeć maszynę Babbage’a w działaniu. Praca jednej z owych maszyn miała w sobie coś potężnego i inspirującego. Jej imponujące rozmiary (około dwóch metrów wysokości i trzech szerokości) i skoordynowany balet setek przekładni poruszających się i wirujących w jej wnętrzu tworzyły oszałamiające i cudowne wrażenie.

Niedokończony prototyp maszyny brytyjskiego uczonego można dziś oglądać w Muzeum Nauki w Londynie. Działające urządzenie, odtworzone na początku XXI wieku, wystawione jest na pokaz w Muzeum Historii Komputera w Mountain View, w Kalifornii.

XX wiek to epoka triumfu komputerów, jakiego nigdy chyba nie mogliby sobie wyobrazić Babbage i Lovelace. Liczące maszyny skorzystały na spotkaniu matematyki dawnej z tą najnowszą.

Z jednej strony rachunek nieskończonościowy i liczby urojone pozwoliły sformułować równania elektrodynamiki, które wkrótce przyczyniły się do stworzenia urządzeń elektronicznych, z drugiej zaś w XIX wieku odrodziły się zagadnienia dotyczące podstaw matematyki, aksjomatów oraz zasadniczych sposobów rozumowania pozwalających na dowodzenie twierdzeń. To pierwsze stworzyło podbudowę materialną działania niezwykle szybkich maszyn, to drugie pozwoliło wypracować skuteczną metodę postępowania umożliwiającą prowadzenie do coraz bardziej złożonych analiz.

Jednym z ojców tej rewolucji był brytyjski matematyk Alan Turing. W 1936 roku opublikował on artykuł, w którym sformułował analogię między matematyczną możliwością dowodzenia twierdzeń a informatyczną możliwością wykonywania obliczeń za pomocą maszyny. Jako pierwszy opisał działanie abstrakcyjnej maszyny, której nadano jego imię, a którą powszechnie wykorzystuje się w informatyce teoretycznej. Maszyna Turinga jest tworem czysto myślowym. Brytyjski matematyk nie zajmował się konkretnymi rodzajami maszyn, jakie można zbudować. On po prostu określił elementarne działania, które może wykonywać maszyna, a następnie zapytał, co można uzyskać za ich pomocą. Nasuwa się tu skojarzenie z matematykiem określającym aksjomaty i starającym się wyprowadzić na ich podstawie twierdzenia. Ciąg instrukcji, które zadane są maszynie w celu uzyskania wyniku, nosi nazwę algorytmu; jest to łacińska deformacja nazwiska Al-Chuwarizmiego, który w swym al-jabr nie tylko rozważał abstrakcyjne obiekty matematyki, lecz także opisał praktyczne metody pozwalające mieszkańcom Bagdadu rozwiązać ich problemy bez konieczności odwoływania się do pełnej teorii. Na identycznej zasadzie nie ma potrzeby wykładania komputerowi matematycznej teorii, której skądinąd nie jest on zdolny zrozumieć. Jedyne, czego potrzeba, to wskazanie operacji, które mają być wykonane, oraz ich kolejności.

A oto przykład algorytmu, który można zadać maszynie. Ma ona trzy komórki pamięci, w których mogą być zapisane liczby. Czy odgadniecie, co ma być obliczone za pomocą tego algorytmu?

Etap A. Wpisz liczbę 1 do pierwszej komórki pamięci i przejdź do etapu B.

Etap B. Wpisz liczbę 1 do drugiej komórki pamięci i przejdź do etapu C.

Etap C. Wpisz sumę zawartości komórki pierwszej i zawartości komórki drugiej do trzeciej komórki i przejdź do etapu D.

Etap D. Wpisz liczbę z drugiej komórki pamięci do pierwszej komórki i przejdź do etapu E.

Etap E. Wpisz liczbę z trzeciej komórki pamięci do drugiej komórki pamięci i przejdź do etapu C.



Łatwo zauważycie, że maszyna pracuje w pętli, ponieważ po etapie E wraca do etapu C. Tak więc etapy C, D i E powtarzają się w nieskończoność.

A zatem? Co takiego robi ta maszyna? Wystarczy chwila namysłu, żeby zrozumieć ten ciąg suchych instrukcji podanych bez żadnego wyjaśnienia. Powinniście zauważyć, że algorytm ten służy do obliczania liczb, które bardzo dobrze już znacie, ponieważ chodzi tu o kolejne wyrazy ciągu Fibonacciego!3 Etapy A i B zadają pierwsze dwa wyrazu ciągu: 1 i 1. W etapie C obliczana jest suma dwóch poprzednich wyrazów. W etapach D i E wyrazy ciągu są przesuwane w pamięci w taki sposób, by można było powtórzyć etap C. Jeśli będziecie przez cały czas obserwować dane znajdujące się w pamięci w trakcie działania maszyny, ujrzycie przesuwające się liczby 1, 1, 2, 3, 5, 8, 13, 21 i tak dalej.

Choć jest to dość prosty algorytm, to jednak nie na tyle prosty, by mogła go odczytać maszyna Turinga. Maszyna w takim kształcie, w jakim zdefiniował ją autor, nie jest zdolna do wykonania dodawania, które dokonuje się na etapie C. Jedyne jej umiejętności to odczytywanie i zapisywanie oraz przesuwanie danych w pamięci podczas wykonywania instrukcji określonych na każdym etapie postępowania. Można jednak nauczyć ją dodawania, podając jej algorytm, zgodnie z którym cyfry sumują się, uwzględniając przy tym przenoszenie, tak jak w przypadku liczydła. Mówiąc inaczej, dodawanie nie należy do aksjomatów maszyny, lecz jest jednym z jej twierdzeń, które, by móc z niego korzystać, trzeba opisać algorytmem. Jeżeli ten algorytm zostanie napisany, wystarczy go zastosować na etapie C, a wtedy maszyna Turinga może wyznaczyć liczby Fibonacciego.

Zwiększając następnie poziom złożoności, można nauczyć maszynę Turinga mnożenia, dzielenia, podnoszenia do kwadratu, wyciągania pierwiastków kwadratowych, rozwiązywania równań, znajdowania przybliżeń liczby π oraz wielkości trygonometrycznych, określania kartezjańskich współrzędnych figur geometrycznych czy też różniczkowania i całkowania. Krótko mówiąc, jeśli podane zostaną dobre algorytmy, maszyna Turinga może wykonać wszystkie operacje matematyczne, o których mówiliśmy wcześniej, i to ze znacznie lepszą niż my dokładnością.

TWIERDZENIE O CZTERECH BARWACH

Wybierzcie mapę regionu złożonego z wielu terytoriów rozdzielonych granicami. Jaka jest minimalna liczba barw konieczna do pokolorowania mapy w taki sposób, żeby żadne dwa sąsiednie terytoria nie miały tego samego koloru?



W 1852 roku Francis Guthrie, matematyk pracujący w Afryce Południowej, zajął się tym zagadnieniem i sformułował hipotezę, która mówi, że niezależnie od mapy zawsze można wykorzystać cztery kolory. Wielu uczonych usiłowało to udowodnić, jednak w ciągu ponad stulecia nikomu się nie udało.

Niemniej nastąpił pewien postęp, bo ustalono, że każdą możliwą mapę da się sprowadzić do jednego z 1482 przypadków szczególnych; za każdym razem wymagało to jednak wykonania wielokrotnych weryfikacji, których liczba jest ogromna. Już samo to sprawia, że niemożliwe jest, aby zrobił to samodzielnie jeden człowiek, a nawet zespół ludzi. Całego życia nie wystarczy.

W latach sześćdziesiątych w umysłach niektórych uczonych zaczęła kiełkować myśl wykorzystania w tym celu komputera i w końcu w 1976 roku dwaj Amerykanie, Kenneth Appel i Wolfgang Haken, ogłosili, że znaleźli dowód. Przebadanie 1482 map zajęło ponad 1200 godzin obliczeń i wymagało 10 miliardów podstawowych operacji.

Wywołało to w świecie matematyki burzę. Jak potraktować ten zupełnie nowy rodzaj dowodu? Czy można uznać wartość dowodu tak długiego, że żaden człowiek nie jest w stanie przeczytać go w pojedynkę? Gdzie leży granica naszego zaufania do maszyn?

Pytania te wzbudziły bardzo wiele dyskusji. Podczas gdy jedni wskazywali, że nie można mieć stuprocentowej pewności, że maszyna się nie pomyliła, inni odpowiadali, że to samo można przecież powiedzieć o ludziach. Czy urządzenie elektroniczne jest warte mniej niż urządzenie biologiczne, jakim jest Homo sapiens? Czy dowód w wykonaniu metalowej maszyny jest gorszy od dowodu przeprowadzonego przez maszynę organiczną? Zdarzało się wszak, i to nierzadko, że najwięksi matematycy popełniali błędy, które dostrzeżono dopiero po latach. Czy z takiego powodu mamy wątpić w solidność konstrukcji całego gmachu matematyki? Oczywiście i maszyna może popełniać błędy, ale jeśli jest nie mniej wiarygodna niż człowiek (a często nawet bardziej), to przecież nie ma powodu, żeby odrzucić uzyskane dzięki niej wyniki.

Dziś matematycy nabrali już zaufania do komputerów i obecnie większość z nich uznaje prawomocność dowodu twierdzenia o czterech barwach. Dzięki wykorzystaniu metod informatycznych uzyskano także wiele innych ważnych wyników. A jednak ten sposób dowodzenia nie zawsze jest traktowany na równi z tradycyjnym. Zwięzły dowód podany przez człowieka uważany jest za bardziej elegancki. Jeśli celem matematyki jest zrozumienie abstrakcyjnych pojęć, którymi się posługujemy, to dowody znalezione przez ludzi są dużo bardziej pouczające i pozwalają lepiej uchwycić głębsze znaczenia.



10 marca 2016 roku oczy całego świata zwróciły się ku Korei. To właśnie tam rozegrać się miał pojedynek między mistrzem świata w go, Koreańczykiem Lee Sedolem, a komputerem AlphaGo. Zawody transmitowane na żywo przez internet i liczne kanały telewizyjne śledzono na całym świecie, a liczba widzów szła w miliony. Atmosfera była napięta. Jeszcze nigdy dotąd komputer nie zwyciężył w tej grze człowieka.

Go jest zaliczane do gier, których wyjątkowo trudno nauczyć maszynę. Jej strategia wymaga od gracza ogromnej dozy intuicji i kreatywności. Albo też, jeśli maszyna ma dużą moc obliczeniową, trudniej jest znaleźć algorytm symulujący zachowania instynktowne. Inne słynne gry, takie jak szachy, są w większym stopniu oparte na obliczeniach. To właśnie dlatego komputer Deep Blue w 1977 roku pokonał Garriego Kasparowa, rosyjskiego mistrza szachów, w rozgrywce, która miała podobny rozgłos. W innych grach, takich jak warcaby, komputery doprowadzono wręcz do takiego poziomu, że są one nie do pokonania. Żaden człowiek nie może mieć w warcabach nadziei na wygraną z komputerem. A tylko perfekcyjna gra daje szansę, by osiągnąć remis. Tak więc gra w go była w 2016 roku jedyną w wielkiej rodzinie gier strategicznych, która broniła się przed przewagą maszyn.

Pod koniec trwającej już godzinę rozgrywki, przy trzydziestym siódmym ruchu, partia wydawała się wyrównana. Jednak komputer AlphaGo wprowadził wówczas w zdumienie śledzących ją specjalistów. Postanowił mianowicie przesunąć swój czarny kamień na pozycję O10. Internetowy komentator, który rozszyfrowywał i tłumaczył zagrania, szeroko otworzył oczy, posunął na swej demonstracyjnej planszy kamień, a potem, po chwili wahania, zabrał go z powrotem. Spojrzał ponownie na ekran i ostatecznie znów go tam umieścił. „To zdumiewające posunięcie!”, wykrzyknął, uśmiechając się z zakłopotaniem. „To musi być pomyłka”, dodał drugi komentator. Najwięksi znawcy gry na całym świecie byli tym równie zakłopotani. Czy komputer popełnił ogromny błąd, czy może było to jednak jakieś genialne posunięcie? Po następnych trzech i pół godzinach, po stu siedemdziesięciu czterech kolejnych ruchach, nadeszła ostateczna odpowiedź, zgubna dla koreańskiego mistrza. Maszyna zwyciężyła.

Gdy gra się zakończyła, zaczęły się mnożyć przymiotniki określające ów sławny ruch. Twórczy. Jedyny. Fascynujący. Żaden człowiek nie zdobyłby się na takie posunięcie, które zgodnie z tradycyjnymi regułami strategii dotąd uważane było za złe, a które jednak prowadziło do zwycięstwa! Nasuwało się oczywiste pytanie: jak to możliwe, że komputer, który jedynie wykonuje algorytm opracowany przez ludzi, mógł dać pokaz aż tak wielkiej kreatywności?

Odpowiedź tkwi w nowych algorytmach uczenia się. Programiści tak naprawdę nie nauczyli komputera gry. Nauczyli go, jak uczyć się gry! W trakcie sesji treningowych trwających tysiące godzin komputer AlphaGo, grając przeciwko sobie, sam przeanalizował ruchy prowadzące do wygranej. Jedną z jego właściwości jest wprowadzenie elementu losowego do algorytmu. Możliwe kombinacje występujące w grze w go są zbyt liczne, żeby mógł je przeanalizować nawet komputer. Chcąc temu zaradzić, AlphaGo losuje sposoby gry, które potem bada, korzystając z metod probabilistyki. Komputer testuje jedynie małą próbkę spośród wszystkich możliwych kombinacji i w podobny sposób, w jaki sondaże określają charakterystykę całej populacji na podstawie niewielkiej grupy, określa posunięcia, które dają największą szansę na zwycięstwo. Oto po części sekret intuicji i oryginalności AlphaGo – nie myśleć systematycznie, ale ważyć możliwe przyszłe wyniki na podstawie ich prawdopodobieństw.

Pomijając gry strategiczne, uzbrojone w algorytmy coraz bardziej złożone i sprawdzone komputery wydają się dziś w większości ich zastosowań dużo bardziej skuteczne w działaniu niż ludzie. Prowadzą pojazdy, uczestniczą w operacjach chirurgicznych, potrafią komponować muzykę i malować oryginalne obrazy. Trudno sobie wyobrazić obszar ludzkiej aktywności, którego z punktu widzenia techniki nie mógłby przejąć komputer pilotowany za pomocą odpowiedniego algorytmu.

Kto wie, do czego będą zdolne komputery w przyszłości wobec tak piorunującego postępu, jaki zaszedł w ciągu zaledwie kilku ostatnich dziesięcioleci? I kto wie, czy pewnego dnia nie okażą się zdolne do wymyślenia zupełnie nowej matematyki? Jak dotąd zabawa w matematykę jest zbyt skomplikowana, żeby komputery mogły dać upust swej kreatywności. Ich zastosowanie w tej dziedzinie zasadniczo sprowadza się do kwestii technicznych i rachunkowych. Ale być może pewnego dnia jakiś potomek AlphaGo odkryje nieznane twierdzenie, które, podobnie jak 37. ruch jego poprzednika, zbije z tropu wszystkich największych mędrców naszej planety. Zupełnie nie da się przewidzieć, jak sprawne będą maszyny przyszłości, ale byłoby czymś zaskakującym, gdyby nas czymś nie zaskoczyły.



* * *



Niektórzy uczeni pierwszeństwo przypisują mechanizmowi z Antykithiry, wyłowionemu w 1900 roku z wraku starożytnego statku handlowego. Był to powstały około 150–100 roku p.n.e. przyrząd służący do określania położeń ciał niebieskich, stworzony najprawdopodobniej przez pitagorejczyków. Pokazywał on zaćmienia Słońca i Księżyca, ruchy planet, pory roku, pozycje ciał niebieskich w stosunku do znaków zodiaku, uwzględniał istnienie lat przestępnych, pozwalał na obliczenie, kiedy odbędą się następne igrzyska olimpijskie (przyp. tłum.). [wróć]



Warto dodać, że Ada była córką lorda Byrona (przyp. tłum.). [wróć]



Przypomnijmy, że dwie pierwsze liczby tego ciągu to 1 i 1, a wszystkie następne są sumami dwóch poprzednich. Tak więc pierwsze wyrazy ciągu to: 1, 1, 2, 3, 5, 8, 13, 21… [wróć]





Matematyka w przyszłości


Niebo jest ciemne, a szum deszczu rozbrzmiewa ponad dachami Zurychu. Cóż za przygnębiająca pogoda w samym środku lata! Pociąg nie mógł pojawić się na stacji w gorszym momencie.

Jest niedziela 8 sierpnia 1897 roku. Na peronie dworca zamyślony człowiek czeka na swych gości. Adolf Hurwitz jest matematykiem. Z pochodzenia Niemcem, ale od pięciu lat żyje w Zurychu, gdzie kieruje katedrą matematyki Politechniki Federalnej. Z tego to właśnie powodu ma odegrać ważną rolę w organizacji wydarzenia, które potrwa przez najbliższe trzy dni. Z nadjeżdżającego pociągu wysiądzie reprezentacja największych uczonych świata, którzy zjechali tu z szesnastu różnych krajów. Nazajutrz ma zostać otwarty I Międzynarodowy Kongres Matematyków.

Inicjatorami kongresu są dwaj niemieccy uczeni, Georg Cantor i Felix Klein. Pierwszy z nich stał się sławny po tym, jak odkrył, że istnieją różne rodzaje nieskończoności i postawił na nogi teorię mnogości, co pozwoliło używać pojęcia zbioru bez popadania w paradoksy. Drugi był specjalistą w dziedzinie struktur algebraicznych. Choć z powodów dyplomatycznych na pierwszego gospodarza kongresu wybrano Szwajcarię, to inicjatywa wyszła z Niemiec, co nie powinno dziwić. W XIX wieku Niemcy zaczęły dominować, stając się nowym eldorado matematycznym. Getynga i jej słynny uniwersytet były w owym czasie szczególnym miejscem, w którym spotykali się najznamienitsi przedstawiciele tej nauki.

Wśród dwustu uczestników kongresu było również wielu Włochów, takich jak Giuseppe Peano, znany ze sformułowania nowoczesnej aksjomatyki arytmetyki, Rosjan, takich jak Andriej Markow, którego prace zrewolucjonizowały rachunek prawdopodobieństwa, oraz Francuzów, takich jak Henri Poincaré1.

Pod koniec XIX wieku matematyka przeszła wielką metamorfozę. Jej ekspansja, w równym stopniu geograficzna, co intelektualna, oddaliła od siebie wielu uczonych. Matematyka stawała się zbyt rozległa, żeby jedna osoba zdolna była ogarnąć ją w całości. Henri Poincaré, który swoim wykładem otworzył kongres, bywa postrzegany jako ostatni wszechstronny uczony, biegły we wszystkich działach matematyki swojej epoki i mający istotne osiągnięcia w większości z nich. Wraz z jego odejściem wiedza ogólna ustąpiła miejsca specjalistycznej.

I to dlatego, w reakcji na ten nieubłagany dryf matematycznych kontynentów, matematycy stali się jak nigdy dotąd otwarci na tworzenie licznych okazji do współpracy i jednocześnie skłonni nadania swojej własnej dyscyplinie kształtu niepodzielnego monolitu. Matematycy wejdą w XX wiek rozdarci między dwoma sprzecznymi tendencjami.

II Kongres Matematyków odbył się w Paryżu w sierpniu 1900 roku. Potem ustalił się czteroletni cykl, w jakim zwoływano kolejne tego rodzaju imprezy, z pewnymi wyjątkami, spowodowanymi przez światowe wojny. Ostatni kongres odbywał się w Seulu od 13 do 21 sierpnia 2014 roku. Wzięło w nim udział pięć tysięcy uczonych przybyłych ze stu dwudziestu różnych krajów. Było to największe zgromadzenie matematyków w historii. Następny kongres ma zostać zorganizowany w 2018 roku w Rio de Janeiro.



Profil Archimedesa na Medalu Fieldsa

W ciągu tych lat zrodziły się różne kongresowe tradycje. I tak od 1936 roku przyznawane jest prestiżowe odznaczenie, Medal Fieldsa. Nagroda ta, często nazywana matematycznym Noblem, jest największym wyróżnieniem w tej dyscyplinie. Na medalu znajduje się portret Archimedesa, któremu towarzyszy nieco przesadna sentencja wypowiedziana przez matematyka greckiego: Transire suum pectus mundoque potiri (Wznieść się ponad granice ludzkich możliwości i przewodzić światu).

Innym skutkiem owego rozpowszechnienia się matematyki w świecie jest stopniowe przyjęcie języka angielskiego jako międzynarodowego języka tej nauki. Trzeba tu wspomnieć, że po paryskim kongresie niektórzy jego uczestnicy skarżyli się, że językiem dyskusji oraz sprawozdań był francuski, co wielu obcokrajowcom utrudniało wzajemne zrozumienie się. Druga wojna światowa i exodus dużej części europejskich uczonych do Stanów Zjednoczonych oraz praca na amerykańskich uczelniach przyspieszyły ten proces. Obecnie ogromna większość matematycznych prac publikowana jest po angielsku2.

W ciągu jednego zaledwie stulecia znacznie też wzrosła liczba matematyków. W roku 1900 było ich nie więcej niż kilkuset, czynnych przede wszystkim w Europie. Dziś liczymy ich w dziesiątkach tysięcy na całym świecie. Każdego dnia ukazuje się wiele dziesiątków nowych artykułów. Zgodnie z pewnymi szacunkami współcześnie matematycy z całego świata w czteroletnich okresach produkują około miliona nowych twierdzeń!

Unifikacja matematyki oznaczała również konieczność jej głębokiej reorganizacji. Jedną z najbardziej aktywnych postaci działających na tym polu był matematyk niemiecki David Hilbert. Hilbert, profesor uniwersytetu w Getyndze, to obok Poincarégo jeden z najbardziej błyskotliwych i wpływowych matematyków początku XX wieku.

Hilbert, który uczestniczył w paryskim kongresie w 1900 roku, 8 sierpnia wygłosił na Sorbonie słynny potem wykład. Niemiecki uczony przedstawił w nim listę nierozwiązanych dotąd wielkich problemów, które jego zdaniem staną się drogowskazami w nadchodzącym stuleciu. Matematycy kochają wyzwania, dlatego ta inicjatywa trafiła w samo sedno. Dwadzieścia trzy problemy Hilberta wzbudziły zainteresowanie i ogromny odzew, który nie ograniczył się wyłącznie do uczestników kongresu.

W roku 2016 jeszcze cztery z tych problemów pozostawały bez odpowiedzi. Był wśród nich ósmy problem z listy Hilberta, nazywany hipotezą Riemanna i uważany za jedną z najważniejszych matematycznych hipotez naszej epoki. Chodzi o znalezienie zespolonych rozwiązań równania podanego przez niemieckiego matematyka Bernharda Riemanna. Równanie to jest interesujące dlatego, że jest ono kluczem do bardzo dawnego problemu: zagadnienia liczb pierwszych, studiowanych już w starożytności3. Jako pierwszy zajmował się nimi Eratostenes, a było to w III wieku p.n.e. Rozwiązanie równania Riemanna wiąże się z koniecznością zdobycia wielu informacji dotyczących liczb pierwszych, które w arytmetyce zajmują centralne miejsce.

* * *

Dwadzieścia trzy problemy Hilberta to jednak nie wszystko. W kolejnych latach niemiecki matematyk sformułował zakrojony na szeroką skalę program, którego celem było postawienie całej matematyki na piedestale – mocnym, wiarygodnym i ostatecznym. Jego zamiarem było stworzenie jednolitej teorii, która pozwoliłaby ująć razem wszystkie działy matematyki! Przypomnijcie sobie, że od czasów Kartezjusza i jego układów współrzędnych problemy geometryczne można wyrazić w języku algebry. Tak więc w pewnym sensie geometria stała się częścią algebry. Czy możliwe jest jednak doprowadzenie do podobnej fuzji, tyle że na wielką skalę, połączenie wszystkich działów matematyki? Inaczej mówiąc, czy można stworzyć jakąś superteorię, dla której wszystkie dziedziny matematyki, od geometrii poczynając, a na rachunku prawdopodobieństwa kończąc, włącznie z algebrą i rachunkiem nieskończonościowym, będą jedynie szczególnymi przypadkami?

Ta superteoria narodziła się w rzeczywistości, przybierając postać teorii mnogości, stworzonej pod koniec XIX wieku przez Georga Cantora. Na początku XX wieku podjęto wiele prób aksjomatyzacji tej teorii. Między 1910 a 1913 rokiem dwóch Brytyjczyków, Alfred North Whitehead i Bertrand Russell, opublikowało trzytomowe dzieło zatytułowane Principia Mathematica. Sformułowali oni aksjomaty i reguły logiczne, za pomocą których zamierzali odtworzyć pozostałą część matematyki. Jeden z najsłynniejszych fragmentów owego dzieła znajduje się na stronie 362 pierwszego tomu, gdzie Whitehead i Russell, po zbudowaniu od podstaw arytmetyki, dochodzą wreszcie do twierdzenia, które mówi, że 1 + 1 = 2! Interpretatorów bardzo rozbawiło, że trzeba było aż tylu stron niezrozumiałych dla neofitów analiz, żeby dojść do tak elementarnego równania. By ucieszyć oczy, spójrzcie, jak wygląda w symbolicznym języku Whiteheada i Russella dowód, że 1 + 1 = 2.



Nie próbujcie jednak zrozumieć, co oznacza owo nagromadzenie symboli, bo jest to zupełnie niemożliwe bez uprzedniego przeczytania poprzednich 361 stron!4

Po Whiteheadzie i Russellu pojawili się również inni, którzy na swoje sposoby starali się ulepszyć aksjomaty, i duża większość współczesnych matematyków rzeczywiście buduje podstawy matematyki, opierając się na kilku aksjomatach teorii mnogości.

Mimo zapierającego dech w piersi sukcesu teorii mnogości Hilbert nie ze wszystkiego był zadowolony, ponieważ wciąż pozostawało kilka wątpliwości dotyczących wiarygodności niektórych aksjomatów użytych w Principia Mathematica. Aby aksjomatyka była doskonała, powinna spełniać dwa warunki: być niesprzeczna i zupełna.

Niesprzeczność oznacza, że w teorii nie ma miejsca na żadne paradoksy. Nie jest możliwe udowodnienie twierdzenia oraz jego zaprzeczenia. Jeśli na przykład jeden z aksjomatów pozwala na udowodnienie, że 1 + 1 = 2, a z innego wynika, że 1 + 1 = 3, aksjomatyka jest sprzeczna, ponieważ ostatecznie przeczy sama sobie. Zupełność oznacza, że aksjomaty pozwalają na udowodnienie każdego twierdzenia, jakie można sformułować w ramach teorii. Jeśli na przykład teoria arytmetyczna nie jest wystarczająca, by dowieść, że 2 + 2 = 4, oznacza to, że teoria jest niezupełna.

Czy można pokazać, że Principia Mathematica spełniają oba te kryteria? Czy można być pewnym, że nigdy nie pojawią się paradoksy i że ich aksjomaty są wystarczająco precyzyjne i mocne, by można było udowodnić wszystkie możliwe i wyobrażalne twierdzenia?

Program Hilberta doznał ciosu równie brutalnego, co nieoczekiwanego, gdy w 1931 roku Kurt Gödel, młody austriacki matematyk, opublikował artykuł zatytułowany Über formal unentscheidbare Sätze der Principia Mathematica und verwandter Systeme (O zdaniach nierozstrzygalnych w sformalizowanych teoriach matematycznych i systemach pokrewnych). W artykule tym udowodnił niezwykłe wręcz twierdzenie, które mówi, że nie może istnieć aksjomatyka niesprzeczna i zupełna! Choć Principia Mathematica spełniają warunek niesprzeczności, to istnieją pewne zdania, nazywane nierozstrzygalnymi, które nie mogą być potwierdzone ani też nie można im zaprzeczyć. Nie można zatem stwierdzić, czy są one prawdziwe, czy fałszywe!

WYRAFINOWANA KATASTROFA GÖDLA

Twierdzenie Gödla o niezupełności jest pomnikiem myśli matematycznej. Aby pokusić się o zrozumienie zasady ogólnej, musimy przyjrzeć się sposobowi formułowania wypowiedzi matematycznych. Oto dwa podstawowe twierdzenia arytmetyczne:

A. Dodając dwie liczby parzyste, zawsze otrzymujemy liczbę parzystą.

B. Dodając dwie liczby nieparzyste, zawsze otrzymujemy liczbę nieparzystą.

Oba te twierdzenia są dość proste. Bez problemu można zapisać je w algebraicznym języku Viète’a. Nie trzeba się też długo namyślać, aby zauważyć, że twierdzenie A jest prawdziwe, podczas gdy twierdzenie B – fałszywe. To nas prowadzi do następnych dwóch stwierdzeń:

C. Stwierdzenie A jest prawdziwe.

D. Stwierdzenie B jest fałszywe.

Te dwa nowe zdania są dość szczególne. Mówiąc ściśle, nie są to twierdzenia matematyczne, ale zdania o matematycznych twierdzeniach! Zdania C i D a priori nie mogą być zapisane w symbolicznym języku Viète’a. Ich przedmiotem nie są liczby, figury geometryczne ani żaden inny obiekt arytmetyki, rachunku prawdopodobieństwa czy rachunku nieskończonościowego. Tego rodzaju zdania nazywamy metamatematycznymi, co oznacza, że nie mówią one o obiektach matematycznych, ale o samej matematyce! Twierdzenie jest matematyką. Zdanie, które mówi, że jest ono prawdziwe, to metamatematyka.

Rozróżnienie to może wydawać się subtelne i zakrawające na żart, a jednak to dzięki niewiarygodnie pomysłowej formalizacji metamatematyki Gödel doszedł do swych wniosków. Wyczyn austriackiego uczonego polegał na znalezieniu sposobu zapisu zdań metamatematycznych za pomocą języka samej matematyki! Dzięki genialnej metodzie pozwalającej interpretować zadania jako liczby matematyka oprócz mówienia o liczbach, figurach geometrycznych i prawdopodobieństwach nagle stała się zdolna mówić także o sobie samej!

Mówienie o sobie samym; czy nie macie tu pewnych skojarzeń? Przypomnijcie sobie słynny sofizmat Epimenidesa. Poeta grecki stwierdził pewnego dnia, że wszyscy Kreteńczycy są kłamcami. Jednak sam Epimenides także był Kreteńczykiem, dlatego też bez popadania w sprzeczność niemożliwe było stwierdzenie, czy jego deklaracja jest prawdziwa, czy fałszywa. Wąż, który pożera własny ogon. Od tego czasu matematyczne twierdzenia wydawały się wolne od tego typu zdań z samoodniesieniami. Jednak Gödlowi, dzięki jego metodzie, udało się odkryć zjawisko tego właśnie rodzaju również w samym łonie matematyki. Spójrzcie na następujące twierdzenie:

G. Twierdzenie G jest niedowodliwe na gruncie aksjomatów teorii.

Zdanie to należy do świata metamatematyki, jednak mimo to dzięki sztuczce Gödla można je wyrazić w języku matematyki. Tak więc możliwe jest podjęcie próby jego dowodu za pomocą aksjomatów teorii. Możliwe są wtedy dwie sytuacje.

Udowodnienie twierdzenia G jest możliwe, ale skoro G twierdzi, że jest ono niedowodliwe, to znaczy, że jest fałszywe. Ale jeśli możliwe jest udowodnienie czegoś fałszywego, to zarazem oznacza to, że teoria stoi na glinianych nogach i nie jest niesprzeczna.

Druga możliwość: udowodnienie G nie jest możliwe. W tym przypadku G mówi prawdę, to zaś oznacza, że aksjomaty nie wystarczają do udowodnienia jego prawdziwości. A zatem aksjomatyka nie jest zupełna, ponieważ istnieją prawdy nieosiągalne.

Krótko mówiąc, w obu wypadkach spotyka nas klęska. Teoria jest albo sprzeczna, albo niezupełna. Twierdzenie Gödla o niezupełności raz na zawsze rozwiało słodkie sny Hilberta. Próby obchodzenia problemu poprzez zmianę teorii są skazane na niepowodzenie, twierdzenie to dotyczy nie tylko Principiów, lecz także każdej innej teorii, która mogłaby je zastąpić. Teoria jedyna i doskonała, pozwalająca udowodnić wszystkie swoje twierdzenia, nie może istnieć.

Jednak pewna nadzieja pozostała. Twierdzenie G jest w istocie niedowodliwe, ale też jest ono niezbyt interesujące z punktu widzenia matematyki. Jest to osobliwość opracowana od samych podstaw przez Gödla, żeby wyzyskać niepowodzenie Epimenidesa. Jest jednak przecież możliwe, że wielkie problemy matematyki, czyli te, które są interesujące, nie wpadają w pułapkę samoodniesienia.

Niestety, raz jeszcze trzeba było się poddać. W 1963 roku amerykański matematyk Paul Cohen udowodnił, że pierwszy z dwudziestu trzech problemów Hilberta należy właśnie do tej dziwnej kategorii zagadnień nierozstrzygalnych. Nie jest możliwe udowodnienie go ani zaprzeczenie mu na gruncie Principiów. Gdyby miał być kiedykolwiek rozwiązany, musiałoby się to dokonać w ramach jakiejś innej aksjomatyki. Jednak ta nowa aksjomatyka zawierać będzie nowe trudności i inne nierozstrzygalne stwierdzenia.



Choć badania poświęcone podstawom matematyki zajęły ważne miejsce w nauce XX wieku, to przecież w żadnym wypadku nie przeszkadzało to w rozwoju nowych matematycznych dyscyplin. Nie jest możliwe pełne opisanie bogactwa różnorodności matematyki ostatnich dziesięcioleci. Pochylmy się jednak na chwilę nad jednym z najbardziej olśniewających klejnotów; jest nim zbiór Mandelbrota5.

Ten zdumiewający twór służy analizie właściwości pewnych ciągów liczbowych. Wybierzcie dowolną liczbę, a następnie utwórzcie ciąg, którego pierwszą liczbą jest zero, którego każdy wyraz jest kwadratem poprzedniego, do którego dodano tę wybraną na początku liczbę. Jeśli na przykład wybierzecie liczbę 2, to pierwsze wyrazy waszego ciągu będą wyglądać następująco: 0, 2, 6, 38, 1446… Łatwo zauważycie, że 2 = 02 + 2, następnie 6 = 22 + 2, następnie 38 = 62 + 2, a jeszcze dalej mamy 14462 + 2 i tak dalej. Jeśli zamiast 2 wybierzecie -1, otrzymacie wtedy ciąg 0, -1, 0, -1, 0… Jest to naprzemienny ciąg liczb 0 i -1, ponieważ -1 = 02 + (-1) oraz 0 = (-1)2 + (-1).

Te dwa przykłady pokazują, że w zależności od początkowo wybranej liczby ciąg otrzymany zgodnie z podanym przepisem zachowuje się rozmaicie. Jest możliwe, że ciąg jest rozbieżny do nieskończoności, wciąż rosnąc, jak w przypadku liczby 2. Jest też możliwe, że otrzymamy ciąg ograniczony, co znaczy, że jego wyrazy nie wykraczają poza pewien zbiór o skończonych rozmiarach, tak jak w przypadku liczby -1. Wszystkie liczby, czy całkowite, czy ułamkowe, czy zespolone, mogą prowadzić do wyniku należącego do pierwszej lub drugiej kategorii.

Ten sposób klasyfikacji liczb może się wydawać zupełnie abstrakcyjny, dlatego żeby lepiej go sobie przyswoić, dobrze jest przedstawić go w sposób geometryczny, korzystając ze współrzędnych kartezjańskich na płaszczyźnie6, których używaliśmy już wcześniej, odkładając na osi poziomej liczby rzeczywiste, a na osi pionowej – urojone. Możemy teraz zabarwić dwojako punkty należące do tych dwóch kategorii. Otrzymamy w ten sposób niezwykłą figurę.



Na powyższym rysunku obszar zaczerniony odpowiada liczbom, które generują ciąg ograniczony, podczas gdy szare tło to te liczby, które prowadzą do ciągów rozbieżnych do nieskończoności. Biały „cień” znajdujący się za ową figurą służy uwydatnieniu bardzo drobnych szczegółów, nierzadko trudnych do zaobserwowania gołym okiem. Ponieważ każdy punkt tej figury odpowiada jakiemuś ciągowi liczbowemu, narysowanie jej wymaga wielu obliczeń. Dlatego właśnie trzeba było zaczekać aż do początku lat osiemdziesiątych, gdy komputery pozwoliły na wykonanie tego zadania z odpowiednią precyzją. Jednym z pierwszych, którzy badali szczegóły geometrii tego zbioru, był matematyk francuski Benoît Mandelbrot7. Dlatego nowemu zbiorowi nadano jego imię.

Zbiór Mandelbrota jest fascynujący! Jego obrzeże jest geometryczną koronką o niewiarygodnej harmonii i precyzji. Jeśli ten brzeg zaczniecie powiększać, ujrzycie coraz więcej szczegółów, nieskończenie drobnych i nieprawdopodobnie subtelnych. Mówiąc prawdę, nie jest możliwe oddanie na jednym rysunku pełnego bogactwa tych kształtów, które zawiera w sobie zbiór Mandelbrota, a które można wyłuskać, badając jego szczegóły. Niewielka ich próbka pokazana jest na rysunkach znajdujących się w dalszej części książki.

Tym, co dodatkowo czyni go godnym uwagi, jest rozbrajająca prostota jego definicji. Gdyby dla jego narysowania trzeba było użyć niezwykle skomplikowanych równań, zaawansowanych i niezrozumiałych obliczeń czy tajemniczych konstrukcji, wtedy można by rzec: „Zgoda, ta figura jest wprawdzie piękna, ale całkowicie sztuczna i mało interesująca”. Ale nie, figura Mandelbrota odpowiada elementarnym właściwościom ciągów liczbowych, które zdefiniowane są za pomocą kilku słów. Z tej bardzo prostej reguły rodzi się cudowna geometria.

Ten rodzaj odkrycia znów przywołuje dyskusję na temat natury matematyki: czy jest ona tworem ludzkiego umysłu, czy też może czymś istniejącym od nas niezależnie? Czy matematycy są odkrywcami, czy raczej twórcami? W pierwszej chwili zbiór Mandelbrota zadaje się przemawiać na rzecz odkrycia. Jeśli owa figura ma aż tak niezwykły kształt, to nie dlatego, że Mandelbrot postanowił ją zbudować. Matematyk nie kierował się zamiarem wymyślenia tego rodzaju figury. Ona narzuciła mu się sama. Nie mogłaby być czymś innym niż tym, czym jest.

A jednak dość dziwne wydaje się rozważanie istnienia obiektu, który jest czystą abstrakcją i którego znaczenie pozostaje zamknięte w niematerialnych ramach matematyki. Choć liczby, trójkąty czy równania są abstrakcjami, to mogą znaleźć zastosowanie w opisie rzeczywistego świata. Jak dotąd abstrakcja zawsze niosła w sobie refleks świata materialnego, choćby nawet bardzo odległy. Zbiór Mandelbrota wydaje się nie mieć z tym światem żadnego związku. Żadnemu znanemu fizycznemu zjawisku nie odpowiada struktura bardziej czy mniej przypominająca ten zbiór. A zatem dlaczego mamy się nim interesować? Czy można to odkrycie postawić w jednym rzędzie z odkryciem nowej planety w astronomii czy nowego gatunku zwierząt w biologii? Czy jest to obiekt wart studiów tylko dla niego samego? Inaczej mówiąc, czy matematyka stoi na równi z innymi naukami?



Bez wątpienia wielu matematyków odpowie „tak” na to pytanie. A jednak matematyka zajmuje bardzo szczególne miejsce w przestrzeni ludzkiej wiedzy. Jednym z powodów owej osobliwości jest dwuznaczna relacja wiążąca matematykę z pięknem jej obiektów.

Prawdą jest, że w niemal każdej dziedzinie nauki odkrywane są rzeczy piękne. Obrazy ciał niebieskich, których dostarcza nam astronomia, są jednym z przykładów. Możemy być oczarowani kształtami galaktyk, lśniącymi ogonami komet i połyskliwymi kolorami mgławic8. Wszechświat jest piękny, to chyba oczywiste. Trzeba jednak dodać, że gdyby nawet nie był, nie mielibyśmy z tym żadnego problemu. Astronomowie nie mają wyboru. Ciała niebieskie są takie, jakie są, a zatem należałoby je badać także i wtedy, gdyby były brzydkie. A poza tym pojęcia piękna i brzydoty są mocno subiektywne, ale nie o tym tutaj mowa.

Z matematykiem jest jednak inaczej. Wydaje się, że przysługuje mu większa swoboda. Widzieliśmy już, że istnieje nieskończenie wiele sposobów definiowania struktur algebraicznych. A dla każdej z nich istnieje nieskończona liczba możliwych do zdefiniowania ciągów, których właściwości będziemy badać. W większości przypadków nie prowadzi to do zbiorów równie pięknych, jak zbiór Mandelbrota. W matematyce swoboda badań jest dużo wyraźniejsza. Z nieskończoności teorii, którymi możemy się zająć, wybieramy często te, które wydają się nam najelegantsze.

Ten sposób postępowania budzi wyraźne skojarzenia z twórczością artystyczną. Symfonie Mozarta nie są piękne przez przypadek, ale dlatego, że austriacki kompozytor chciał od początku, żeby takimi były. Wśród nieskończonej liczby możliwych utworów muzycznych ogromna większość jest okropnie szpetna. Postukajcie losowo w klawisze fortepianu, a sami się o tym przekonacie. Talent artysty polega na umiejętności znalezienia wśród tej nieciekawej większości kilku klejnotów, które mogą nas oczarować.

Na podobnej zasadzie częścią matematycznego talentu jest umiejętność wyszukania wśród nieskończonej liczby możliwości rzeczy godnych zainteresowania. Jest oczywiste, że gdyby zbiór Mandelbrota nie był aż tak piękny, matematycy poświęciliby mu znacznie mniej uwagi. Pozostałby opuszczony, wśród innych zaniedbanych figur, tak jak wszystkie te złe symfonie, których nikt nie słucha.

A zatem czy matematyka jest bardziej sztuką niż nauką? Byłoby to może zbyt daleko idące stwierdzenie. Artysta poszukuje piękna i czasami znajduje prawdę. Matematyk zdaje się chwilami zapominać o istniejącej między nimi różnicy. Szuka jednego i zarazem drugiego. Znajduje jednocześnie i jedno, i drugie. Łączy prawdę z pięknem, użyteczne ze zbytecznym, zwyczajne z niewiarygodnym, niczym tyle kolorów mieszających się na nieskończonym płótnie.

On sam nie zawsze rozumie to, co robi. Bardzo często matematycy nie zdradzają swoich tajemnic, ich prawdziwej natury, pozostają więc one nieznane jeszcze przez bardzo długi czas po śmierci swych twórców. Pitagoras, Brahmagupta, Al-Chuwarizmi, Tartaglia, Viète… Wszyscy oni tworzyli matematykę, nie mając pojęcia, co z tego wyniknie w przyszłych stuleciach. Jedynie czas pozwala nabrać właściwego dystansu, który umożliwia ocenę prawdziwej wartości matematycznego dzieła.



* * *



Już raz Poincarégo spotkaliśmy. To właśnie jemu zawdzięczamy zdanie: „Matematyka jest sztuką nadawania tej samej nazwy różnym rzeczom”. [wróć]



Od 1991 roku prace pochodzące z całego świata są w wolnym dostępie w internecie na platformie arXiv.org, utworzonej przez Uniwersytet Cornella. Jeśli jesteście ciekawi, jak wygląda matematyczna praca, zajrzyjcie tam koniecznie. [wróć]



Liczba pierwsza to taka, której nie można zapisać w postaci iloczynu dwóch liczb mniejszych niż ona sama. I tak liczba 5 jest liczbą pierwszą, ale 6 już nie, ponieważ 2 × 3 = 6. Ciąg liczb pierwszych zaczyna się od 2, 3, 5, 7, 11, 13, 17, 19… [wróć]



Ale nawet po ich przeczytaniu, wcale to nie jest proste… [wróć]



Nazywany również żukiem Mandelbrota. Wystarczy przyjrzeć się następnym ilustracjom, żeby zrozumieć dlaczego (przyp. tłum.). [wróć]



Zero pośrodku, wartości ujemne po lewej, a dodatnie po prawej stronie. [wróć]



Mandelbrot urodził się w 1920 roku w Warszawie (zm. w 2010 roku w Cambridge), w rodzinie litewskich Żydów. Jego wuj Szolem Mandelbrot był profesorem matematyki w Collège de France. Rodzina Mandelbrotów wyjechała z Polski do Francji w 1936 roku, dzięki czemu ocalała przed Holocaustem. Mówiąc ściślej, Mandelbrota należałoby nazwać matematykiem francusko-amerykańskim (przyp. tłum.). [wróć]



Trzeba jednak dodać, że wiele z astronomicznych obrazów ma sztuczne kolory, które pozwalają lepiej dostrzec szczegóły, zwłaszcza że niektóre z nich można zauważyć tylko w zakresie widma leżącym poza obszarem widzialnym dla naszych oczu (przyp. tłum.). [wróć]





Epilog





I tak oto nasza opowieść dobiegła końca. Przynajmniej do końca tej części, którą mogłem wam przedstawić, pisząc książkę na początku XXI wieku. A co dalej? To oczywiste, że historia ciągle się toczy.

Jest pewna rzecz, z którą każdy, kto zacznie zajmować się nauką, musi się pogodzić: im więcej wiemy na jakiś temat, tym pełniej uświadamiamy sobie ogrom naszej ignorancji. Każda odpowiedź na zadane pytanie rodzi dziesięć kolejnych zagadek. Ta niekończąca się gra jest zarazem i przygnębiająca, i radosna. Rzec przecież trzeba, że nie możemy wiedzieć wszystkiego, a radość, jaką daje wiedza, zostałaby natychmiast przesłonięta przez o wiele większą rozpacz, że nie pozostało już nic do odkrycia. Na szczęście czekająca na nas w przyszłości matematyka jest bez wątpienia znacznie rozleglejsza od tej, którą znamy obecnie.

Jaka ona będzie? Pytanie to przyprawia o zawrót głowy. Jest czymś oszołamiającym wystawiać nos poza granice naszej wiedzy i patrzeć daleko w głąb nieznanego! Dla tego, kto choć raz poczuł odurzający smak odkryć, zew nieznanych lądów jest bez wątpienia silniejszy niż to, co oferują podbite terytoria.

Jest maj 2016 roku, a ja przechadzam się po alejkach Wystawy kultury i gier matematycznych, która odbywa się na placu Saint-Sulpice, w 6. dzielnicy Paryża. To miejsce jest mi szczególnie miłe. Są tu magicy objaśniający sztuczki karciane, opierające się na jakiejś właściwości arytmetycznej. Są też rzeźbiarze, którzy tworzą w kamieniu dzieła zainspirowane bryłami platońskimi. Są tu także wynalazcy, których drewniane mechanizmy tworzą dziwne maszyny obliczeniowe. Nieco dalej spotykam grupę osób zajętych wyznaczaniem promienia Ziemi, powtarzających doświadczenie Eratostenesa. Dalej widzę stanowiska miłośników origami, entuzjastów łamigłówek oraz kaligrafii. W cieniu cyrkowego szapita grana jest sztuka teatralna, w której matematyka miesza się z astronomią. Nieustannie dochodzą stamtąd potężne salwy śmiechu.

Ci wszyscy ludzie zajmują się matematyką. Wszyscy oni tworzą matematykę, a każdy na swój własny sposób! Ten żongler w swoim numerze wykorzystuje figury, które nie byłyby godne uwagi żadnego wielkiego uczonego. Jednak dla niego są one piękne, a jego wirujące w powietrzu kule zapalają iskierki w oczach widzów.

Myślę, że to, co tu widzę, jest dużo bardziej radosne niż wszystkie odkrycia wielkich uczonych. Jest w matematyce, nawet w tej prostej, źródło nieprzebranego zdumienia i oczarowania. Wśród gości wystawy można ujrzeć także licznych rodziców przybyłych tu przede wszystkim dla swoich dzieci, stopniowo przyłączających się do zabawy. Nigdy nie jest za późno. Matematyka ma w sobie wspaniały potencjał, który pozwala stać się dyscypliną wesołą i popularną. Nie trzeba być matematycznym geniuszem, by się nią pasjonować i zasmakować w upojeniu, jakie niosą poszukiwania i odkrycia.

Nie trzeba niczego wielkiego, by uprawiać matematykę. A jeśli poczujecie ochotę, by ciągnąć naszą przygodę dalej, już po obróceniu ostatniej strony książki, odkryjecie dużo więcej niż to, co wam tu mogłem opowiedzieć. Możecie wytyczyć swoją własną drogę, odkryć swoje własne upodobania i podążyć za własnymi pragnieniami.

Wystarczy do tego odrobina odwagi, sporo ciekawości i trochę wyobraźni.





Dla zainteresowanych





Jeśli chcecie kontynuować przygodę z matematyką, zajrzyjcie do poniższych miejsc.





Muzea i wydarzenia



Dział matematyki Palais de Découverte (Pałac Odkryć) w Paryżu (www.palais-decouverte.fr) proponuje festiwale, wystawy i warsztaty przeznaczone dla szerokiej publiczności. Jeśli tam przyjedziecie, odwiedźcie koniecznie słynną salę π! Cité des Sciences et de l’Industrie (Miasto Nauki i Przemysłu; www.cite-sciences.fr) posiada również sale poświęcone matematyce.

Nieco skromniej prezentują się takie instytucje, jak Maison des Maths et de l’Informatique (Dom Matematyki i Informatyki) w Lyonie (www.mmi-lyon.fr), stowarzyszenie Fermat Science, które organizuje różne wydarzenia w rodzinnym miejscowości Pierre’a Fermata, Beaumont-de-Lomagne w pobliżu Tuluzy, l’Exploradôme (exploradome.fr) w Vitry-sur-Seine oraz drugi Maison des Maths (www.maisondesmaths.be), w Quaregnon w Belgii.

Polecam wam też wizytę w Mathematikum (www.mathematikum.de) w Gießen w Niemczech oraz w MoMaths (www.momath.org) w Nowym Jorku, oba te muzea w całości poświęcone są matematyce.

Każda z tych instytucji jest interaktywna i oferuje wiele zajęć praktycznych oraz doświadczeń wszelkiego rodzaju!

Do wystaw organizowanych przez instytucje działające przez cały rok można dorzucić jeszcze wydarzenia okresowe, takie jak Salon Culture & Jeux Mathématiques (www.cijm.org), wystawę organizowaną corocznie pod koniec maja, La Fête de la Science (www.fetedelascience.fr) pod koniec października i La Semaine des Mathématiques w marcu, które odbywają się co roku niemal w całej Francji i obfitują w różne ciekawe wydarzenia. La Semaine des Mathématiques, organizowane w okolicach 14 marca, czyli dnia liczby π, gromadzi miłośników matematyki z różnych stron świata. Jest to wielkie światowe święto matematyki.

W Polsce ciekawe wystawy i zajęcia matematyczne organizuje Centrum Nauki Kopernik, a matematyczno-fizyczne atrakcje zapewnia Ogród Doświadczeń w Krakowie oraz inne parki i muzea edukacyjne: Centrum Hewelianum w Gdańsku, Centrum Nauki EXPERYMENT w Gdyni. Dodatkowo w różnych polskich miastach organizowane są festiwale nauki i pikniki naukowe, dające okazję do zgłębiania zagadnień matematycznych1.





Książki



Istnieje ogromna liczba książek poświęconych matematyce o różnym stopniu trudności.

Martin Gardner, który w latach 1956–1981 prowadził w „Scientific American” matematyczną rubrykę, jest w sferze matematyki popularnej osobą, której przeoczyć nie można. Jego cyklicznie publikowane felietony oraz liczne książki poświęcone magii i tajemnicom matematyki doskonale popularyzują tę dziedzinę. Wśród klasyków trzeba tu wymienić Yakova Perelmana i jego słynną książkę Oh, les maths!2 oraz Raymonda Smullyana i jego poświęcone logice książki, takie jak Dama czy tygrys (tłum. Bohdan Chwedeńczuk, wyd. 2, Książka i Wiedza, Warszawa 2003) czy też Jaki jest tytuł tej książki? (tłum. Bohdan Chwedeńczuk, wyd. 3, Książka i Wiedza, Warszawa 2004).

Jeśli chodzi o bardziej współczesnych autorów, to polecam książki Iana Stewarta, na przykład Gabinet matematycznych zagadek (tłum. Agnieszka Sobolewska, wyd. 1, Wydawnictwo Literackie, Kraków 2011), Marcusa du Sautoy, choćby Finding Moonshine: A Mathematician’s Journey Through Symmetry (Harper Perennial, 2009), Simona Singha, na przykład Simpsonowie i ich matematyczne sekrety (tłum. Anna Binder, Albatros, Warszawa 2016). Książka Clifforda A. Pickovera, The MαTH βOOK (Sterling, Reprint edition 2012) przedstawia chronologiczną i ilustrowaną panoramę najsłynniejszych wydarzeń w historii matematyki.

Spośród pisarzy francuskich przede wszystkim należy przywołać Denisa Guedja, autora licznych dzieł, a w tym słynnego kryminału historycznomatematycznego Twierdzenie papugi (tłum. Janina Błońska, Krzysztof Błoński, Albatros, Warszawa 2001). Równie inspirującym autorem jest Jean-Paul Delahaye, autor takich książek, jak Le Fascinant Nombre π oraz Merveilleux nombres Premiers.

Innego rodzaju książką jest Théorème Vivant Cédrica Villaniego, która pozwala zanurzyć się w nurt współczesnych poszukiwań matematycznych za pośrednictwem opowieści o narodzinach twierdzenia.

Wśród tekstów w języku polskim na szczególną uwagę zasługują następujące pozycje3:

„Delta”, miesięcznik wydawany przez Uniwersytet Warszawski.

Bernstein Peter L., Przeciw bogom, tłum. T. Baszniak i P. Borzęcki, Kurhaus, Warszawa 2011.

Ciesielski Krzysztof, Diamenty matematyki, Prószyński i S-ka, Warszawa 1997.

Ciesielski Krzysztof, Pogoda Zdzisław, Bezmiar matematycznej wyobraźni, Prószyński i S-ka, Warszawa 2008.

Gawędy matematyczne na każdy dzień miesiąca, Wydawnictwo BTC, Legionowo 2014.

Ghyka Matilla C., Złota liczba, tłum . Ireneusz Kania, Universitas, Kraków 2014.

Jeleński Szczepan, Lilavati: Rozrywki matematyczne, WSiP, Warszawa 1992.

Kordos Marek, Wykłady z historii matematyki, WSiP, Warszawa 1994.

Matematyka dla humanistów, Wydawnictwo RTW, Warszawa 2000.

Matematyka przy kominku, Wydawnictwo BTC, Legionowo 2008.

Podróże matematyczne, Oficyna Edukacyjna Krzysztof Pazdro, Warszawa 2016.

Stare polskie zadania z matematyki, Wydawnictwo Nowik, Opole 1997.

Szurek Michał, Opowieści matematyczne, WSiP, Warszawa 1987.

Śladami Pitagorasa, Państwowe Zakłady Wydawnictw Szkolnych, Warszawa 1968.



Więsław Witold, Matematyka i jej historia, Wydawnictwo Nowik, Opole 1997.Warto także sięgnąć po powieść Apostolosa Doxiadisa o obsesyjnym poszukiwaniu dowodu hipotezy Goldbacha: Zabójcza hipoteza (tłum. Rafał Śmietana, Znak, Kraków 2000).

Z literatury obcojęzycznej wyjątkowo interesująca wydaje się ponadto książka D’Arcy’ego Wentwortha Thompsona poświęcona matematyce w biologii On Growth and Form (Cambridge University Press, 2010).





Internet



Portal Image des mathématiques (www.images.math.crns.fr) regularnie zamieszcza popularyzujące naukę artykuły pisane przez matematyków.

Nie przejdźcie obojętnie obok bloga Choux romanesco, Vache qui rit et intégrale curviligne (www.eljjdx.canalblog.com) prowadzonego przez El Jj, na którym zamieszczane są wyjątkowo smakowite zapiski.

Filmy Dimensions (www.dimensions-math.org) oraz Chaos (www.chaos-math.org) wyprodukowane przez Josa Leysa, Aureliéne’a Alvareza i Étienne’a Ghysa zaprezentują wam wspaniałe animacje dotyczące czwartego wymiaru i teorii chaosu.

Od pewnego czasu mnożą się kanały edukacyjne poświęcone popularyzacji nauki, zwłaszcza na YouTubie. W dziedzinie matematyki nie można nie przytoczyć również nagrań El Jj uzupełniających wspomniany powyżej blog oraz kanałów Science4All, La statistique expliquée à mon chat i Passe-Science.

W przypadku źródeł anglojęzycznych przytoczmy kanał Numberphile, a także nagrania Vi Hart. Możecie również poszukać nagrań z odczytów publicznych wygłaszanych przez matematyków. Tacy uczeni jak Étienne Ghys, Tadashi Tokieda i Cédric Villani są na tym polu szczególnie błyskotliwi.

Dodatkowo warto polecić4:

stronę internetową miesięcznika „Delta” (http://www.deltami.edu.pl),

Wrocławski Portal Matematyczny (http://www.matematyka.wroc.pl) ,

forum miłośników matematyki (https://www.matematyka.pl),

Polski Portal Matematyczny (http://matematyka.net),

portal Kocham Matematykę (http://kochammatematyke.pl),

matematyczne gawędy Bogdana Misia na YouTube.





* * *



Zamieszczone w niniejszym akapicie informacje pochodzą od tłumacza (przyp. red.). [wróć]



Prawdopodobnie jest to książka Zanimatielnaja matiematika, znana także pod angielskim tytułem Mathematics Can Be Fun. W Polsce wydano kilka innych książek Perelmana (notabene urodzonego w Białymstoku): Zajmująca arytmetyka, Zajmująca geometria oraz Zajmująca fizyka (przyp. tłum.). [wróć]



Zamieszczone tu informacje pochodzą od tłumacza (przyp. red.). [wróć]



Zamieszczone tu informacje pochodzą od tłumacza (przyp. red.). [wróć]





Bibliografia





A oto spis najważniejszych tekstów, które towarzyszyły mi w trakcie pisania tej książki. Ale uwaga, niektóre z nich mogą okazać się zbyt techniczne. Listę sporządzono według alfabetycznego porządku nazwisk autorów. Poniższe propozycje oczywiście nie wyczerpują zagadnienia.

Legenda:

Epoka

S – starożytność (antyk)

Ś – średniowiecze

R – renesans

E – epoka nowożytna i współczesność

Temat

G – geometria

A – liczby / algebra

P – analiza / rachunek prawdopodobieństwa

L – logika

I – inne nauki

[EP] Agnesi M.G., Traités élémentaires de calcul différentiel et de calcul intégral, Claude-Antoine Jombert Libraire, 1775.

Albers D.J., Alexanderson G.L., Reid C., International Mathematical Congresses, an illustrated history, Springer-Verlag, 1987.

[SG] Archimedes, Oeuvres d’Archimède avec un commentaire par F. Peyrard, François Buisson Libraire-Éditeur, 1854.

[SL] Arystoteles, Zachęta do filozofii: Fizyka, tłum. K. Leśniak, Wydawnictwo Naukowe PWN we współpr. z Agorą, Warszawa 2010.

[EP] Banach S., Tarski A., Sur la décomposition des ensembles de points en parties respectivement congruentes, Fundamenta Mathematicae, 1924.

[E] Belhoste B., Paris savant, Armand Colin, 2011.

[EP] Bernoulli J., L’Art de conjecturer (Ars conjectandi), Imprimerie G. Le Roy, 1801.

[G] Brahem J.-L., Histoires de géomètres et de géométrie, Éditions le Pommier, 2011.

[ŚA] Bravo-Alfaro H., Les Mayas, un lien fort entre Maths et Astronomie, Maths Express au carrefour des cultures, 2014.

[N] Cajori F., A History of Mathematical Notations, The open court company, 1928.

[RA] Cardano G., The Rules of Algebra (Ars Magna), Dover publications, 1968.

[RA] Charbonneau L., Il y a 400 ans mourait sieur François Viète, seigneur de la Bigotière, Bulletin AMQ, 2003.

[SG] Chemla K., Shuchun G., Les Neuf Chapitres, le classique mathématique de la Chine ancienne et ses commentaires, Dunod, 2005.

[SG] Chemla K., Mathématiques et culture, Une approche appuyée sur les sources chinoises les plus anciennes connues – La mathématiques, les lieux et les temps, CNRS Éditions, 2009.

[SG] Clagett M., Ancient Egyptian Science A Source Book, American Philosophical Society, 1999.

[EG] Cluzel R., Robert J.-P., Géométrie – Enseignement technique, Librairie Delagrave, 1964.

Collectif – Department of Mathematics – North Dakota State University, Mathematics Genealogy Project, https://genealogy.math.ndsu.nodak.edu/, 2016.

[A] Conway J.H., Guy R.K., Księga liczb, Wydawnictwa Naukowo-Techniczne, 1999.

[E] Curbera G.P., Mathematicians of the world, unite!: The International Congress of Mathematicians – A Human Endeavor, CRC Press, 2009.

Delahaye J.-P., Le Fascinant Nombre π, Pour la science – Belin, 2001.

Deledicq A. i in., La Longue Histoire des nombres, ACL – Les éditions du Kangourou, 2009.

[SG] Deledicq A., Casiro F., Pythagore & Thalès, ACL – Les éditions du Kangourou, 2009.

Deledicq A., Deledicq J.-C., Casiro F., Les Maths et la Plume, ACL – Les éditions du Kangourou, 1996.

[Ś] Djebbar A., Bagdad, un foyer au carrefour des cultures, Maths Express au carrefour des cultures, 2014.

[Ś] Djebbar A., Les Mathématiques arabes, L’âge d’or des sciences arabes (oprac. zbior.), Actes Sud – Institut du Monde Arabe, 2005.

[Ś] Djebbar A., Panorama des mathématiques arabes – La mathématiques, les lieux et les temps, CNRS Éditions, 2009.

[S] Engels D.W., Alexander the Great and the Logistics of the Macedonian Army, University of California Press, 1992.

[SG] Euklides, Elementy, e-book, Copernicus Center Press, Kraków 2013.

[ŚA] Fibonacci L., Liber Abaci, wyjątki w tłum. A. Schärlig, https://www.bibnum.education.fr/sites/default/files/texte_fibonacci.pdf.

[EI] Galileo Galilei, Waga probiercza, tłum. A. Maciąg, Wydawnictwo Diecezji Tarnowskiej Biblos, 2009.

[ŚG] Gomez R.P. i in., La Alhambra, Epsilon, 1987.

[A] Guedj D., Zéro, Pocket, 2008.

Hauchecorne B., Surreau D., Des mathématiciens de A à Z, Ellipses, 1996.

Hauchecorne B., Les Mots & les Maths, Ellipses, 2003.

[E] Hilbert D., Sur les problèmes futurs des mathématiques – Les 23 problèmes, Éditions Jacques Gabay, 1990.

[EL] Hofstadter D., Gödel Esher Bach, Dunod, 2000.

[SA] Høyrup J., L’Algèbre au temps de Babylone, Vuibert – Adapt Snes, 2010.

[SA] Høyrup J., Les Origines – La mathématiques, les lieux et les temps, CNRS Éditions, 2009.

[S] Jamblique, Vie de Pythagore, La roue à livres, 2011.

[A] Keith M. w odniesieniu do E. Poe, The Raven, http://cadaeic.net/naraven.htm, 1995.

[ŚA] Keller A., Des devinettes mathématiques en Inde du Sud, Maths Express au carrefour des cultures, 2014.

[ŚA] al-Khwārizmī M., Algebra, tłum. ang. Frederic Rosen, Oriental Translation Fund, 1831.

[S] Laërce D., Vie, doctrines et sentences des philosophes illustres, GF-Flammarion. 1965.

[EP] Launay M., Urnes Interagissantes, praca doktorska, Aix-Marseille Université, 2012.

[EG] Mandelbrot B., Les Objets fractals, Champs Science, 2010.

Mehl S., ChronoMath, chronologie et dictionnaire des mathématiques, http://serge.mehl.free.fr/.

[Ś] Moyon M., Traduire les mathématiques en Andalus au XIIe siècle, Maths Express au carrefour des cultures, 2014.

[EL] Nagel E., Newman J.R., Gödel K., Girard J.-Y., Le Théorème de Gödel, Points, 1997.

[RA] Napolitani P.D., La Renaissance italienne – La mathématiques, les lieux et les temps, CNRS Éditions, 2009.

[EI] Newton I., Matematyczne zasady filozofii naturalnej, tłum. S. Brzezowski, Copernicus Center Press, Warszawa 2015.

du Sautoy M., La Symétrie ou les Maths au clair de lune, Éditions Héloďse d’Ormesson, 2012.

[EP] Pascal B., Traité du triangle arithmétique, Guillaume Desprez, 1665.

Peters A., Histoire mondiale synchronoptique, Éditions académiques de Suisse – Bâle, 1963.

[SG] Platon, Timée, GF-Flammarion, 1999.

[ŚA] Plofker K., L’Inde ancienne et médiévale – La mathématiques, les lieux et les temps, CNRS Éditions, 2009.

[E] Poincaré H., Nauka i metoda, tłum. Horwitz, Nakład Jakóba Mortkowicza, Warszawa 2015.

[EP] Pólya G., Sur quelques points de la théorie des probabilités, Annales de l’Institut Henri Poincaré, 1930.

[SA] Proust C., Brève chronologie de l’histoire des mathématiques en Mésopotamie, CultureMATH, http://culturemath.ens.fr/content/brčve-chronologie-delhistoire-des-mathématiques-en-mésopotamie, 2006.

[SA] Proust C., Le Calcul sexagésimal en Mésopotamie, CultureMATH, http://culturemath.ens.fr/content/le-calcul-sexagésimal-en-mésopotamie, 2005.

[SA] Proust C., Mathématiques en Mésopotamie, Images des mathématiques, http://images.math.cnrs.fr/Mathematiques-en-Mesopotamie.html, 2014.

[S] Pitagoras, Złote wiersze, tłum. W. Czapnik i J. Sieradzan, Wydawnictwo Miniatura, Kraków 1994.

[EL] Russell B., Whitehead A.N., Principia Mathematica, Merchant Books, 2009.

[SA] Schmandt-Besserat D., From accounting to Writing, in B. A. Rafoth et D. L. Rubin, The Social Construction of Written Communication, Ablex Publishing Co, Norwood, 1988.

[SA] Schmandt-Besserat D., The Evolution of Writing, strona autorki: https://sites.utexas.edu/dsb/, 2014.

[RA] Serfati M., Le Secret et la Règle, La recherche de la vérité (oprac. zbior.), ACL – Les éditions du Kangourou, 1999.

[EL] Smullyan R., Les Théorèmes d’incomplétude de Gödel, Dunod, 2000.

[EL] Smullyan R., Jaki jest tytuł tej książki?, tłum. B. Chwedeńczuk, Książka i Wiedza, Warszawa 2004.

[A] Stendhal, Życie Henryka Brulard, tłum. T. Boy-Żeleński, PIW, Warszawa 1959.

[EL] Turing A., On computable numbers with an application to the entscheidungsproblem, Proceedings of the London Mathematical Society, 1936.

[RA] Viète F., Introduction en l’art analytique, Traduction en français par A. Vasset, 1630.





