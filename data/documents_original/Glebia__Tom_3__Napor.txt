Spis treści

Karta tytułowa

Cykl GŁĘBIA

Wypalona galaktyka

Część pierwsza – Transgres 1. Jedyny

2. Percepcja

3. Wrak

4. Ambicja

5. Test

6. Głos

7. Przemiana

8. Porozumienie

9. Ślizg

10. Bezimienny

11. Horyzont



Część druga – Wojna 1. Opór

2. Wyłom

3. Kontakt

4. Ramię

5. Najemniczka

6. Konsultantka

7. Osobliwość

8. Synchron

9. Prawda

10. Zdrada

11. Przebudzenie



Część trzecia – Srebro 1. Deus Ex

2. Upadek

3. Światło

4. Ucieczka

5. Lux

6. Matuzalem

7. Mauzoleum

8. Cena

9. Zbawca

10. Wypalenie

11. Nadejście



Posłowie

Wyjście ze ślizgu

Marcin Podlewski

Karta redakcyjna

Okładka





Cykl GŁĘBIA:


Skokowiec

Powrót

Napór

Bezkres (w przygotowaniu)





And when we shoot for the stars

What a giant step

Have we got what it takes

To carry the weight of this concept?

Or pass it by

Like a shot in the dark

Miss the mark with a sense of adventure


I blame you for the moonlit sky

And the dream that died with the Eagle's flight

I blame you for the moonlit nights

When I wonder why

Are the seas still dry?

Don't blame this sleeping satellite



Tasmin Archer, Sleeping Satellite (fragment)





Potęga – oto cel Zbioru. Czujemy ją niczym światło na końcu naszej drogi, niczym zapowiedź odległego zbawienia. Jej obecność opromienia każde z naszych dążeń i pragnień.

Niegdyś ludzkość złamała prawo ewolucji i doprowadziła do sztucznej transgresji zarówno własnego ducha, jak i maszynowego bytu. Decyzja ta doprowadziła do Plagi i Wypalenia. Nie tym jest Potęga. Ona jest naszym przeznaczeniem i drogą. I naszą jedyną szansą.


Almanachy Zbioru, O Potędze





Dokument chroniony elektronicznym znakiem wodnym





Ciało – usłyszeli. Głos tchnął dziwnym echem. – Element biologiczny, Maszyna. Tożsame strukturalnie, granice normy. Świetnie.

Zbrojeniowiec przekrzywił lekko głowę, obserwując załogę „Wstążki”. Jego rana zasklepiła się do końca. Uniósł dłoń, patrząc na nią z wyraźną ciekawością. A potem spojrzał na Pin.

– Witaj, Wise – powiedział Antenat głosem pobrzmiewającym lekką ironią. – Kopę lat, kochana. Tęskniłaś za mną?

Pinsleep nie odpowiedziała. Wciąż dotykała dłońmi ściany skokowca. Oparta o nią plecami, podobnie jak milczący Hub Tansky, wyglądała tak, jakby jej jedynym pragnieniem było wniknięcie gdzieś w poszycie „Wstążki”.

Powoli, nie zdając sobie z tego sprawy, pokręciła głową. To, co widziała, nie miało prawa się zdarzyć. To nie mógł być on. Zaciśnięte usta z trudem powstrzymywały się od wypowiedzenia: „To niemożliwe”.

Nie godziła się na to. Zwyczajnie i po prostu.

– Interesujące – zauważył Antenat, odrywając wzrok od dziewczyny i ponownie zerkając na swoją rękę. Poruszył palcami. – Niemal dokładna maszynowa kopia mojej powierzchowności. Wyczuwam narzut genowy. Czyżby próbki naskórka? Chwileczkę... to ciało ma spory narzut biologiczny! Ciekawe, ile stworzono egzemplarzy? Pewne jest jedno – mruknął, unosząc nieco dłoń i zaciskając ją w pięść. – Jedność, tworząc to coś, igrała z ogniem.

– Jared... – odezwała się Erin Hakl, powoli wstając od stanowiska pierwszego pilota. – Posłuchaj...

– Przykro mi, moja droga – przerwał jej były zbrojeniowiec – ale Jareda już nie ma. Moglibyśmy pozostać przy tej starej specyfikacji, ale wolałbym jakieś prostsze określenie.

– Plaga – szepnęła Pinsleep.

– Nieco krzywdzący przydomek – zauważył ten, który przejął ciało Jareda. – I równie ograniczony jak Antenat. Bycie przodkiem, a zarazem nowym początkiem ludzkości, to w końcu stara historia. Czas zatem na nowe imię. Powiedzmy, że skoro Jedność ponownie wkroczyła na scenę, pozwolę przywłaszczyć sobie jeden z przydomków Imperatora i zostanę... Jedynym. Tym bardziej że jestem waszą jedyną szansą na przeżycie. O nie, mój drogi – dodał ostro, zauważając, że wciąż krzywiący się z bólu Myrton Grunwald stanął ponownie na nogi i znów celuje w niego z karabinu plazmowego. – Ta zabawa już się skończyła. Odłóż to albo będę musiał cię zabić.

– Nie sądzę, żebyś zdążył – odparł Myrton. – Erin? Przygotuj się...! – rzucił i nacisnął spust.

Ale karabin nie wystrzelił. Zaskoczony Grunwald nacisnął ponownie spust... jednak broń syknęła tylko i na tym się skończyło.

– Powiedzmy, że to będzie pierwsze i ostatnie ostrzeżenie – oznajmił Jedyny, wyciągając rękę. Karabin plazmowy, ku zdumieniu Myrtona, wyrwał mu się z rąk i poszybował w kierunku Antenata, który złapał go szybkim, zgrabnym ruchem. – Następnych nie będzie.

– Ty... – zaczął Grunwald, ale Jedyny machnął na niego dłonią i kapitan „Wstążki” przewrócił się na posadzkę statku. Syknął przy tym z bólu, łapiąc się za klatkę piersiową.

– Żebro? – zaciekawił się Antenat. – Jeśli okażesz nieco pokory, pozwolę ci skorzystać z AmbuMedu.

Myrton nie odpowiedział. Wciąż skulony, sięgnął ręką w stronę paska, być może w poszukiwaniu jakiegoś prostego paralizatora.

– Kapitanie! – przerwała mu Erin. Pierwsza pilot odwróciła się w stronę Grunwalda. W jej głosie pobrzmiewała rozpacz. – On cię zabije... a potem zabije nas wszystkich!

– Trafna uwaga – zauważył Jedyny z niejakim rozbawieniem. Podszedł w stronę Myrtona swobodnym, spokojnym krokiem i kucnął. – Wiem, w jaki sposób myślą tacy jak ty – zauważył, lekko przekrzywiając głowę i patrząc wprost w oczy Myrtona. – Przede wszystkim działać. Szybka analiza: rozpruć to ciało plazmą, a następnie wyrzucić za śluzę, zanim znów się odtworzy, prawda? Praktyczne i proste. Szybkie. Ale to się skończyło. Koniec szybkich i praktycznych rozwiązań. Zrozumiałeś?

Grunwald wciąż milczał. Antenat uśmiechnął się lekko. Wstał.

– Dobrze – powiedział. – Oto kilka zasad początkowych – zaczął nieco głośniej, patrząc po twarzach załogi. – Po pierwsze: koniec z próbami zniszczenia tego mechanicznego ciała, w które miałem szczęście przeniknąć. Każda następna próba zostanie ukarana śmiercią. Więcej ostrzeżeń nie będzie. Po drugie: bezwzględne posłuszeństwo. Od teraz. Po trzecie: związane z owym posłuszeństwem karne wypełnianie wszystkich moich poleceń. Będą one realizowane bez ociągania, skutecznie i bez zadawania zbędnych pytań. Po czwarte: były kapitan Myrton Grunwald otrzymuje awans na żyjącego zbrojeniowca, gdzie określenie „żyjący” jest niczym innym jak właśnie awansem. Po piąte i ostatnie: jestem waszym nowym kapitanem. Czy są jakieś pytania?

Pytań nie było.

– Świetnie – uznał Jedyny. – Oto zatem mój pierwszy rozkaz: mechanik ma znaleźć się w AmbuMedzie, podobnie jak nasz nowy zbrojeniowiec. Wszyscy mają doprowadzić się do porządku i oswoić z sytuacją. Nie potrzebuję tu histerii i taniego bohaterstwa. Hakl?

– Czego chcesz? – spytała, spoglądając na powoli wstającego Myrtona. Antenat uniósł brwi.

– Widzę – powiedział – że będzie ciężko. Jak należy zwracać się do kapitana, moja droga? Czy mam ci to przypomnieć? A może złamać kolejne żebro zbrojeniowcowi?

– Panie kapitanie – dodała niechętnie. Jedyny kiwnął z zadowoleniem głową.

– Bardzo pięknie. A zatem? Jak powinno brzmieć pełne zdanie?

– Tak, panie kapitanie.

– Drętwo, ale ujdzie. A zatem, wracając do meritum: razem z komputerowcem przerzucasz pełne dane z konsoli i Serca do kajuty kapitańskiej. Przejrzę je sobie na spokojnie. Czy to jasne?

– Tak... panie kapitanie.

– Cudownie. Ochłońcie sobie, napijcie się czegoś w mesie... – Transgres wzruszył ramionami. – Zezwalam. Może być zabawnie. Ja idę do swojej kajuty. Potem powiem wam, co dalej. I jeszcze jedno – dodał, spoglądając na przerażoną astrolokatorkę, wciąż tkwiącą przy ścianie skokowca. – Pinsleep Wise?

– Tak? – wykrztusiła.

– Ty idziesz ze mną.




Tuż obok AmbuMedu tkwił nadal zestazowany doktor Harpago Jones.

Ciało cierpiącego na chorobę pogłębinową Jonesa przypięto pasami do pionowego stanowiska i otoczono zamkniętą próżniowo stazofolią. Nieruchomy i praktycznie martwy, wyglądał nieco upiornie, ale nie mieli czasu, by się tym przejmować. Zamiast tego włożyli do AmbuMedu Monsieura. System rozpoczął analizę i niemal natychmiast poinformował ich o podejrzeniu wstrząsu mózgu. Rozpoczął też leczenie, ograniczające się na razie do podania leków i drobiazgowej analizy stanu mózgu mechanika. Najwidoczniej operacja nie była konieczna.

Wciąż skrzywiony z bólu Myrton skorzystał z zestawu przenośnego doktora, wstrzykując sobie środki przeciwbólowe i plastmasę.

– I tak nie skorzystam z AmbuMedu, dopóki jest w nim Monsieur – zauważył. – Nie zbawi mnie godzina czy dwie.

– Analiza... – zaczęła Erin, ale Grunwald machnął ręką.

– Już to zrobiłem przenośnym. To tylko pęknięte żebro, już oblepione plastmasą. Nic mi nie będzie. Jedyne, co możemy teraz zrobić, to poczekać. I pójść do tej przeklętej mesy, jak zaproponował.

– A Wise? – spytała ciszej Hakl.

– Nie możemy nic dla niej zrobić – mruknął ni to do nich, ni do siebie Hub Tansky. Najwidoczniej komputerowiec zdecydował się wreszcie odezwać. Spojrzeli na niego, nieco zaskoczeni. – Przecież powiedział, że nas pozabija. A wygląda na takiego, który tylko czeka na pretekst, żeby się z nami zabawić.

– Ona... – zaczęła Erin, ale umilkła.

– Hub ma rację – powiedział Myrton. – Ale nie sądzę, by Antenat zrobił jej krzywdę. Nie musi. Spodziewa się raczej, że Pin stanie po jego stronie... prędzej czy później.

– Dlaczego tak uważasz... kapitanie? – spytała Hakl.

– Bo to psychopata. W dodatku arogancki... w czym jest nasza jedyna szansa – odparł. – I nie używajcie już „kapitanie”, proszę – mruknął. – Nie ma co go rozdrażniać. Nie sądzę, żeby nas podsłuchiwał, ale od tej pory jesteśmy na „ty”. Zresztą – uśmiechnął się lekko – już chyba od dawna to „kapitanie” gdzieś nam uleciało, co? Oczywiście, jeśli bardzo chcecie, możecie mówić „panie Grunwald”.

Tansky prychnął. Hakl uśmiechnęła się, ale był to wyjątkowo nikły uśmiech.

– No dobra – chrząknął Myrton. – Chodźmy do tej mesy. Pogadamy. I coś sobie strzelimy. Skromnie. Dobre choć tyle... bo na mój barek i migdałową whisky nie ma już chyba co liczyć.

I tym razem nikt się nie odezwał. Tylko AmbuMed pykał cicho, wyświetlając kolejne dane na temat stanu zdrowotnego Monsieura.




Pin szła jak na ścięcie.

Zdawało się jej, że droga ze stazo-nawigacji do kapitańskiej kajuty Myrtona... nie, nie Myrtona, już nie... ciągnie się w nieskończoność.

Zabije mnie, pomyślała. Chce to zrobić osobiście. Ciało wyrzuci przez śluzę. Albo zgwałci. Albo jedno i drugie.

„To ja jestem Plagą” – przypomniała sobie. I potem: „Nic nie rozumiesz, Wise. Ale zrozumiesz. Kiedy zobaczysz. Z czasów Wojny Maszynowej”. Tu Jared miał istotnie rację. Zrozumiałam, pomyślała, i to aż za dobrze. Od razu, kiedy go zobaczyłam, jeszcze z tą folią na twarzy. Wiedziałam, że po prostu wróci. Co jeszcze takiego mówił?

Powiedział, że wszyscy umrą. „Wszyscy zginą, Wise. Wszystko rozsypie się jak domek z kart. Wypalona Galaktyka. Wojna. Wszystko, w co kiedykolwiek wierzyłaś”. Cóż, tu też dotrzymał słowa. Wtedy, kiedy Jared powiedział im, czym tak naprawdę jest ich świat... i czym jest Zjednoczenie. Zabawki Jedności... uśpione Maszyny, personale...

Ale nadal żyję, prawda? Tylko jak długo jeszcze?

Zadrżała i pomyliła krok, niemal się przewracając. Ten, który kazał się zwać Jedynym, nawet nie zwolnił ani na nią nie spojrzał. Był pewny, że za nim idzie – przerażona, z suchością w ustach.

Cóż, miał rację. Była przerażona. I potrzebowała neurodopaminelu. Potrzebowała wszystkich przeklętych leków świata. Najlepiej od razu, żeby już o tym nie myśleć...

Antenat stanął przed kajutą Myrtona i dotknął genoczytnika. Tak jak wcześniej, systemy „Wstążki” odczytały go jako Grunwalda. Drzwi stanęły otworem i Jedyny przestąpił próg. Pinsleep zatrzymała się na sekundę, ale po chwili wahania także weszła do środka.

Drzwi zasunęły się za nimi, zamykając ich wewnątrz niczym grobowa płyta.

– Whisky? – spytał Jedyny. Najwidoczniej świetnie orientował się w kajucie, bo natychmiast podszedł do wpuszczonego w ścianę barku. – Nie bądź zdziwiona – powiedział, jakby wyczuwając jej pytania. – To ciało... pamięta sporo. Są pewne urywki, zamazane fragmenty, ale z twoją pomocą z pewnością wypełnię luki. Z lodem?

Pokręciła głową.

– Zuch dziewczyna – zauważył, stawiając na stole dwie kwadratowe szklanki. – Też nie przepadam za rozcieńczonymi trunkami. I za owijaniem w bawełnę. Wiesz, co to bawełna? Nie? Nieważne. Zatem najważniejsze: będziesz żyć, Wise. Nigdy cię nie skrzywdzę – rzucił niby od niechcenia, napełniając szklanki. – Usiądź, proszę.

Podeszła sztywno i usiadła za kapitańskim holostołem. Podsunął jej szklankę, ale nie dotknęła jej. Zamiast tego patrzyła na niego. Jedyny uśmiechnął się lekko i upił drinka.

– Oczywiście ta obietnica nie dotyczy reszty załogi – poinformował. – Będą jednak żyć, o ile nie rozpoczną jakiegoś żałosnego buntu. Na plus można zaznaczyć, że mnie interesują. Ten cały Grunwald i fakt, że przeżył Głębię. I Tansky... bo wiesz, że to w zasadzie Maszyna? Maszyna, która nie jest Maszyną. Personal, stworzony zapewne przez ludzi, oblepiony skórą. Interesujący przypadek.

– Czego chcesz? – wychrypiała.

– Na początek? Żebyś wypiła tego drinka. A potem zobaczymy – odpowiedział. – Rozumiem, że masz mnóstwo pytań?

– Chcę tylko wiedzieć, czego od nas oczekujesz – powtórzyła, starając się, by przekazać tonem choć odrobinę pogardy. Nie wyszło jej to za dobrze. – I żebyś zostawił mnie i resztę załogi w spokoju.

– Niestety, tego nie mogę ci obiecać – odparł. – Na tym etapie mojego powrotu jesteście mi potrzebni. – Antenat ponownie upił whisky i usiadł za stołem naprzeciwko niej. Uśmiechnął się. – Kiedy zobaczyłem cię wtedy na Jewromie, Wise... – powiedział nieco ciszej – błądząc od wieków po tylu światach niczym ledwo co sklecone widmo, od razu wiedziałem, że to ty. Pozostali to bonus. Nie będę rezygnował z bonusów.

– Jesteś podobno nadczłowiekiem – zauważyła i tym razem udało jej się przekazać ironię. – Nie jesteśmy ci więc potrzebni.

– I tu się mylisz. To maszynowe ciało to zaledwie zamiennik, możliwy do przejęcia tylko dlatego, że znalazł się nieopodal mojej starej, powiedzmy... formy. Cenny – przyznał – bo strukturalnie tożsamy z tym ciałem, które istniało wcześniej. Ale tylko zamiennik. Zapewne Jedność stworzyła wiele takich kopii, bazujących na fragmentach moich komórek zdobytych jakimś cudem w trakcie walk. – Jedyny zerknął na swoją dłoń. Poruszył palcami, jakby pragnął sprawdzić funkcjonowanie nowego „opakowania”. – W każdym razie rozumiem jej plan. To byłoby coś: armia podobnych do mnie, ale posłusznych istot: maszynowych epigonów o wyjątkowych zdolnościach. Niestety, jej plany przerwała niespodziewana porażka. Brawa dla ludzkości! – dokończył z lekką emfazą, upijając drinka.

Pin nie powtórzyła toastu.

– Jesteś tu dlatego – podjął po chwili Antenat – że chcę, abyś wiedziała, że twoja pozycja jest zupełnie inna niż reszty załogi. Owszem, będziesz wypełniać polecenia, jak pozostali... ale czy nie robiłaś tego samego na statku należącym do Grunwalda? Zajmiesz się zatem astrolokacją. Mamy sporo do zrobienia... i wiele do wylatania. A ja, jak ci już obiecałem, nigdy cię nie skrzywdzę – podsumował, odstawiając pustą szklankę.

Po chwili dodał ni to do niej, ni to do siebie:

– Chyba że bardzo mnie zdenerwujesz.




– Prędzej czy później nas pozabija – zgodził się Grunwald. – Ale jesteśmy mu teraz potrzebni. Nie wiem, do czego, ale znam takich jak on. Pracowałem już z wariatami. Z zadufanymi w sobie książętami z Systemów Zewnętrznych, odzwyczajonymi od faktu, że tyłek trzeba podcierać własnoręcznie. Z agresywnymi baronami przestępczych światków, wyładowującymi na ludziach nadmiar agresji za pomocą paralizatora. I z Paliatywą, który różnił się od naszego pięknego „Jedynego” tylko starczą gębą.

– Co zatem proponujesz? – spytała Erin.

– Na razie musimy czekać – odpowiedział Myrton. – Okazja w końcu się nadarzy. Znajdzie się zbyt blisko śluzy, którą będziemy mogli otworzyć. Albo trafimy go znienacka w głowę i wywalimy w przestrzeń, zanim zdąży odtworzyć sobie tę mechaniczną powłokę. Możemy go też zostawić na jakiejś stacji czy planecie i zwiać.

– Zwiać? Zablokował myślą karabin plazmowy – zauważył Tansky. – Zrobił to, nawet go nie dotykając.

– Fakt – kiwnął głową Grunwald – ale jego moc, czymkolwiek jest, musi mieć jakieś ograniczenia.

– Niekoniecznie chcemy je sprawdzić, uciekając statkiem – mruknął Hub. – Wyciągnie łapę i wyłączy nam skokowiec.

– Dlatego lepsza opcja to wywalić go jakoś w próżnię – odparł Myrton. – Najlepiej tuż przed boją lokacyjną, tak by szybko skoczyć.

– Żeby to zrobić, trzeba go najpierw rozwalić – podsumowała Hakl. Grunwald uśmiechnął się lekko.

– I w ten sposób – stwierdził – jesteśmy w punkcie wyjścia.

Zebrali się w mesie. Miny mieli nietęgie – szczególnie wciąż nieswój Tansky – ale Myrton spróbował rozładować napięcie, wyczarowując skądś niedopitą butelki po dawnej imprezie. Rozlał natychmiast: zapach nieco zwietrzałej migdałowej whisky uniósł się w całym kambuzie. A potem usiadł przy eliptycznym stole z wciąż nieposprzątanymi naczyniami.

Erin sięgnęła po szklankę i wypiła wszystko jednym haustem, podobnie jak Grunwald. Potem odruchowo wyciągnęła dłoń po stary, proteinowy baton, tkwiący w wiszącym nad stołem podajniku, i zaczęła go machinalnie żuć. Przygarbiony Hub nie wypił i nie zapalił, ale dobrze, że przynajmniej nie milczał. Jeszcze tego brakowało, by się kompletnie wyłączył. Potrzebowali go, może bardziej niż zwykle.

– Powinniśmy to zrobić teraz – zauważyła Erin, odkładając nadgryziony baton. – Zanim się rozkręci. Nie zamknął zbrojeniówki, nie uniemożliwił nam dostępu do broni. Zupełnie jakby nas prowokował. Zagrajmy więc w tę grę i rozwalmy mu łeb.

– Nie – zaprzeczył Myrton. – Sama powiedziałaś, że to prowokacja. On tego pragnie.

– A ty mówiłeś, że w końcu nas pozabija...

– Nie sądzę, by zrobił to od razu. Wiem, że powiedział nam co innego, ale psychopaci potrzebują zabawek, a on ma ich teraz ograniczoną ilość. Nie zastąpi nas tak szybko. Zamiast zabić, będzie wolał nas upokorzyć.

– To upokorzenie może być gorsze od śmierci – zauważył Hub. – Jesteśmy jak muchy złapane w sieć, a pająk chce wyrwać nam skrzydełka... – Coś błysnęło w oczach komputerowca, ale zaraz przygasło. – Kapitan ma rację. On nie chce nas zabijać. Woli nami rządzić. To chyba bawi go bardziej.

– Prosiłem bez „kapitana”, Tansky – rzucił Myrton. – A co do rządzenia... pozwólmy mu na to. Oczywiście na razie. W tej chwili plan Erin podoba mi się najbardziej, ale musimy zaczekać. Teraz jest czujny, nie uda nam się.

– Może jednak nas podsłuchuje? – wtrąciła Hakl.

– Nie, nie sądzę. Jest na to zbyt pewny siebie – zaprzeczył Grunwald. – Przekonany o swojej władzy nad nami i pewny swej potęgi.

– On nas potrzebuje – zauważył nagle Tansky. – Choć może z innych przyczyn, niż myślałem.

– Jak to? – nie zrozumiała Hakl. Komputerowiec mruknął coś i jego ręka powoli, niepewnie zaczęła błądzić w kierunku pocerowanej kieszonki kombinezonu.

Erin otworzyła usta, ale napotkała nagle spojrzenie Myrtona. Były kapitan „Wstążki” pokręcił powoli głową i Hakl nie odezwała się, patrząc, jak lekko drżąca dłoń Huba dociera do kieszonki i wyjmuje starego neopeta. Patrzyli bez słowa, jak Tansky wkłada go w kącik ust, ale nie zapala, zupełnie jakby zapomniał, co powinien zrobić. Wciąż w ciszy Grunwald wyciągnął z kieszeni fuzyjną zapalniczkę i strzelił elektrycznym promyczkiem.

Pet złapał żar, a Hub się zaciągnął.

– Co chcesz przez to powiedzieć, Tansky? – spytał spokojnie Myrton. Hub wypuścił błękitną strużkę dymu. Odetchnął.

– Niestety, moja pierwsza koncepcja z nim związana zawiodła – powiedział komputerowiec. – Z początku założyłem, że to Antenat odpowiedzialny jest za zmiany w kapitańskim kontrakcie. Wówczas kolejnym logicznym założeniem byłoby, że jesteśmy mu do czegoś potrzebni. Ale teraz nie jestem taki pewny, że to on coś zmieniał. Już wyjaśniam: pamiętacie, co powiedział Jared o „ingerencji niezbieżności”? Ktoś wpłynął na wybór PsychoCyfra doktora Harpago. Z początku na „Wstążce” miały zostać zatrudnione zupełnie inne osoby. A nie tak łatwo zmienić coś, co częściowo rozpatrywane było w Strumieniu. Wprowadzona zmiana w kontrakcie wymagała głębokiej ingerencji w sieć. Założyłem więc, że dokonał tego Antenat. – Hub skrzywił się i zaciągnął neopetem. – Ale coś mi się nie zgadzało. Nie wszyscy jesteśmy bowiem słabo „spersonalizowani” – wyjaśnił, zerkając gdzieś na bok, za ulatującym dymem. – Jeśli to więc Jedyny wpływał na wybór załogi, to sensowne kryterium takiego wyboru mamy zaburzone. Zaburzone przez moją obecność. Dlatego zakładam, że to nie Antenat wpłynął na kapitański kontrakt. Kto tego dokonał, nie wiem, ale skoro to nie Jedyny nas wybrał, pierwsza koncepcja naszej przydatności nie trzyma się kupy. Ale to dopiero pierwsza koncepcja. Mam i drugą.

Przerwał, patrząc na żarzącego się peta. Milczeli, bojąc się mu przeszkodzić.

– Nasza sytuacja jest zatem następująca – podjął wreszcie, ponownie zaciągając się dymem. – Jedyny to istota nadludzka, ale posiada ograniczenia. Jak widać, potrzebuje choćby statku, by poruszać się w próżni, nie zmienił nam także mózgów... co byłoby całkiem logicznym posunięciem. Gdyby był wszechmocny, jednym ruchem palca zmieniłby nas w swych akolitów. Nie zrobił tego jednak, zatem wszechmocny nie jest, a jego zachowanie wskazuje też, że nie jest wolny od takich skaz jak psychopatia. Być może owe ograniczenia wynikają z faktu, że używa mechanicznej powłoki po naszym drogim Jaredzie, nieco tylko wzmocnionej zapleczem komórkowym ze swego starego ciała. Nie jest to nawet cyborg, bo Stripsowie posiadają więcej genotypu niż on. Bardziej jednak interesuje mnie ta jego psychopatia.

– A to czemu? – zaciekawiła się Erin, zanim Myrton zdążył ją powstrzymać. Ale komputerowiec odzyskał już dawną formę.

– Z powodu jej przyczyn – odparł szybko i pewnie, gestykulując dłonią z zapalonym petem. – Wyobraźcie to sobie: legendarna Plaga. Tak zwany pierwszy transgres, stworzony w nadziei na komunikację z Obcymi przed tysiącami lat. Z niezrozumiałych przyczyn, zamiast porozumieć się z nimi, postanawia ich wytępić. Doprowadza do wojny galaktycznej. Wreszcie wykańcza go Jedność, a wkurzeni Obcy atakują w odwecie ludzkość... i zaczyna się Wojna Kseno. A następnie Wojna Maszynowa.

– To wszystko już wiemy – mruknął Myrton.

– Tak, ale pomyślcie o tym oceanie czasu. On nie zginął, a raczej nie zginął do końca – zripostował Tansky. – Dowodzi tego jego kontakt z Pinsleep. Dlaczego akurat z nią, nie wiem, ale nie ma to teraz znaczenia. Ważne jest to, że okaleczony i bezsilny, wciąż istniał. Istniał i myślał. Trwał. Nic dziwnego, że oszalał pomimo swojej transgresji.

– Ustaliliśmy już, że to psychopata – zauważyła Hakl.

– Tak – kiwnął głową Hub – ale to też ktoś więcej. Sądzę, że to właśnie psychopatia trzyma to, co z niego zostało, w ryzach. Bez niej zapewne zapadłby się w siebie i zwariował do reszty. To tylko spekulacje – przyznał – ale jego zachowanie wynika z potrzeby kontroli tego, co się wokół niego dzieje. Bo tę kontrolę utracił... i to na długo. I dlatego chorobliwie jej pragnie... – Komputerowiec urwał na chwilę, by dodać nieco ciszej: – Rozumiem go.

– No dobrze. Ale co ta wiedza nam da? – spytał Grunwald.

– Pierwszy wniosek jest oczywisty: jak mówiłem, gość nas potrzebuje – podjął pewniej Tansky. – Może i orientuje się plus minus w rzeczywistości Wypalonej Galaktyki, ale jego wiedza bazuje na strzępach informacji siedzących w mechanicznym mózgu Jareda. A teraz sporo się zmieniło. Wybuchła Druga Wojna Kseno, stworzono Synchron. Obcy powrócili i, z tego, co wiemy, już rozpoczęły się regularne walki. Pojawiła się znowu Jedność. Nasz drogi nowy „kapitan” wkracza zatem na scenę nieprzygotowany, w ułomnym ciele i bez poczucia kontroli. Zrobi więc wszystko, by ją odzyskać. A my mamy w ręku ostateczny argument, którego możemy użyć, gdyby sytuacja przybrała nieszczęśliwy obrót.

– Jaki znowu argument? – spytała Erin. Hub wypuścił kolejną strużkę dymu. Jego oczy były zimne.

– To proste – odpowiedział. – Mamy Pinsleep Wise.




Siedziała sztywno, wciąż nie ruszając podanego drinka, podczas gdy on perorował z zachwytem, wsłuchany w tembr własnego głosu. Oddzielał ich blat holostołu, ale miała wrażenie, że to tylko iluzja. Bezpieczna, dopóki go nie zdenerwuje. Czy naprawdę tak powiedział?

Nie mam w sobie tyle siły, by to znieść, zrozumiała. Nie jestem typem wojowniczki. Nigdy nie byłam. Jeśli zdecyduje się mnie zabić, nie wiem, czy będę potrafiła choćby zaprotestować.

A on chyba dobrze o tym wiedział. Wzdrygnęła się.

– Dlaczego po prostu od razu mnie nie zamordujesz – powiedziała Pin, nie wierząc, że takie słowa wyszły z jej ust. – Skoro i tak zrobisz to przy pierwszej lepszej okazji.

Antenat uniósł brwi.

– Nie, Wise – zaprzeczył. – Nie zamierzam cię zabijać. Prędzej pozbędę się pozostałych.

– Dlaczego?

– Myślę, że wiesz.

– Nie, nie wiem – powiedziała, zbierając się w sobie i wstając od stołu. Miała dość. – Jeśli to już wszystko, czy mogę odejść?

Jedyny popatrzył na nią w milczeniu. Jeśli zaraz nie wyjdę, pęknę, pomyślała, ściskając z całej siły oparcie od krzesła. Materiał, z którego je stworzono, wydał się jej nagle bardzo zimny. Pęknę i zobaczę znów ten szron, zrozumiała. Skokowiec pokryje lód, a ja stracę zmysły.

– Wydaje mi się, że powinienem pamiętać coś nowego – powiedział Antenat, i to ją zaskoczyło, sprawiło, że otrząsnęła się z narastającego lęku. – Coś o tobie, Wise.

– Naprawdę? – spytała słabym głosem.

– Istotnie. Nie chodzi mi o przeszłość, o której nie masz pojęcia, lecz o te fragmenty pamięci... wspomnienia maszynowego bytu, ale coś jeszcze. Coś, co mi umyka. Interesujące.

– Cieszę się, że masz nad czym myśleć – powiedziała, czując, że zaczyna się jej kręcić w głowie. – Też bym tak chciała. Mogę odejść?

– Dobrze – zgodził się, wciąż ją obserwując. – Idź. Blado wyglądasz. Nie mam teraz czasu – dodał, odwracając od niej nareszcie wzrok. – Muszę przejrzeć te dane, które przesłała mi... moja droga załoga.

Pin nie odpowiedziała. Puściła krzesło, z trudem opanowując kolejny zawrót głowy, i powolnym, niepewnym krokiem ruszyła w stronę wyjścia. Nie zawołał jej już, nie skomentował. Drzwi od kapitańskiej kajuty zasunęły się za nią z cichym szelestem i astrolokatorka znalazła się na korytarzu. Dopiero wtedy wsparła się o ścianę. Serce tłukło jej jak szalone.

Zaczęła iść.

Powoli, opornie – w stronę swojej kajuty. Było ciężko: czuła, że się poci i dusi, przy jednocześnie przyspieszonym oddechu. Zaczęła też drżeć, a zawroty głowy były coraz silniejsze. Personal już pracował, czuła wręcz pulsowanie mechanicznych nitek, zatem musiało być naprawdę źle.

Do swojej kajuty doszła na ostatnich nogach, niemal wpadając do środka. Doskoczyła do mikrołazienki natryskowej i zwymiotowała. Trwało to jakiś czas, aż wreszcie oderwała się i skuliła gdzieś w kącie, niemal na granicy utraty przytomności. Atak paniki przeszedł przez nią jeszcze raz, mocno, niczym gorąca fala. Gdy odpuścił, zmusiła się do wstania i złapała za pudełko z neurodopaminelem. Odkręciła wieczko i wzięła od razu dwie kolorowe pastylki. Połknęła je, nie popijając, i wciąż lekko drżąc, położyła się na pryczy.

Siedzący w kajucie kapitańskiej Jedyny trwał tymczasem w bezruchu, wciąż patrząc na zamknięte drzwi.




– Jak to: mamy Pinsleep? – spytała zimno Erin. – Co przez to rozumiesz?

– Zakładam, że Wise to jego jedyny realny łącznik z naszym światem – powiedział sucho Hub. – Można oczywiście spekulować, czy na przestrzeni tych wszystkich wieków kontaktował się tylko z nią... ale dla dobra naszej analizy przyjmijmy, że tak właśnie było. Astrolokatorka jest zatem dla niego ważniejsza, niż sam przypuszcza. Możliwe, że to jego ostatnie koło ratunkowe, chroniące go przed popadnięciem w całkowite szaleństwo. Dlatego nic jej nie zrobi. Ale my...

– Nie chcę tego słuchać, Tansky – przerwał mu twardo Myrton. Jednak komputerowiec jeszcze nie skończył.

– Wasze plany odstrzelenia nadistoty i wyrzucenia jej przez śluzę są oczywiście ciekawe, ale mało realne – powiedział. – Chyba że posłużymy się Wise.

– A jak niby mielibyśmy to zrobić? – skrzywiła się Hakl.

– Grożąc jej – odparł Tansky. – I wyprowadzając go tym samym z równowagi w najbardziej dogodnym momencie. To jedyny sposób. Dziewczyna to nasza jedyna karta przetargowa.

– Nie. – Grunwald pokręcił głową. – Nie ma mowy.

– Zastanówcie się. – Hub zgasił neopeta o blat stołu. – Możliwe, że nie mamy wyjścia. To czysta kalkulacja kosztów. Razem z Monsieurem i doktorem Harpago jest nas piątka. Pięć to zdecydowanie więcej niż jeden. Jeśli możemy użyć Pinsleep jako przynęty, powinniśmy z tego skorzystać. Nie mamy nic innego, nic, na czym zależy Jedynemu. Nawet nasza uprzywilejowana pozycja jest czasowa, dopóki nie zapozna się dobrze z sytuacją galaktyczną. W ostatecznym rozrachunku pozostaje nam tylko jedno.

– Nigdy się na to nie zgodzę. – Erin wstała od stołu. – Wyliczasz to wszystko jak Maszyna...

– Erin... – zaczął Myrton.

– Nie, Grunwald. Taka jest prawda. Nie wiemy, czym naprawdę jest Hub – odparła. Głos drżał jej od narastającej wściekłości. – Stawia dziewczynę na szachownicy, bo chce zagrać w grę! Tylko to go interesuje. A to jest żywy człowiek, Tansky! Człowiek... nie personal, jak ty!

Zapadła głucha cisza. Dłoń Huba powoli, niepewnie, uniosła się w stronę kieszonki kombinezonu, ale komputerowiec nie wyciągnął już kolejnego peta. Położył ją z powrotem. Na jego wargach tańczył nie do końca uświadomiony uśmieszek: nie wiadomo, czy rozbawienia, czy ironii, czy wstydu.

– Erin – odezwał się wreszcie Myrton – usiądź, proszę.

– Dziękuję – odpowiedziała tonem na pozór kompletnie wypranym z emocji – postoję.

– Chcesz, żebym to ja wstał? – zapytał. – Wciąż boli mnie to żebro. Usiądziesz czy nie?

Hakl prychnęła, ale odsunęła krzesło. Usiadła, nie patrząc na wciąż milczącego Huba. Grunwald przetarł dłonią po twarzy.

– Nie będę wam wygłaszał pierdół – powiedział. – Takich, że kłótnie do niczego nie prowadzą, że jesteśmy skokową rodziną... i tak dalej, bo świetnie je znacie. Powiem po prostu tak: w kajucie z AmbuMedem jest zestazowany Jones, który próbował zabić mnie i mechanika. Monsieur, który przyczynił się do jego choroby, również tam wylądował. Nasz statek przejął jakiś plagowy transgres z zaawansowaną psychopatią, uzależniony od dziewczyny, która też nie jest okazem zdrowia psychicznego. Broniąca jej pierwsza pilot jest po traumatycznych przejściach i torturach zaserwowanych przez kolejnego psychopatę, który na szczęście teleportował się w inny wymiar. Ja sam jestem zaś pozbawionym personala reliktem, który świadomie przechodzi przez Głębię.

Urwał. Chrząknął.

– Na tym tle – powiedział – jeden człowiek-personal nie robi już większej różnicy.





W ten sposób w najgłębszej strukturze tego, co postrzegamy jako rzeczywistość, mogły być zawarte nie tylko wszystkie informacje, ale i platońskie idee. Uznano, że owa informacja czy raczej informacyjne jądro mogło zawierać zasobniki informacji świadomej. Gdzie jednak wyznaczyć granicę pomiędzy informacją martwą a żywą? I czy owa „żywa świadomość informacyjna”, powstała wskutek korelacji nieograniczonych przez czas i przestrzeń danych, mogłaby naprawdę istnieć? Poruszano się wówczas po dość grząskim gruncie, ale uznano, że ta świadoma informacja byłaby właśnie czymś w rodzaju świadomości ukrytej, którą skuteczna obserwacja mogłaby dostrzec. Uznano, że owa wyższa obserwacja oznaczałaby także wyższą świadomość, umożliwiającą nawiązanie kontaktu z Obcymi ponad zwykłą i zawodną komunikacją. Usiłowano w ten sposób przeskoczyć barierę emergencji.


Jared, fragment rozmowy z załogą „Wstążki” zarejestrowanej przez dziennik pokładowy





Jar Kruk, czołowy z kandydatów Programu Ksenologicznego Imperium, nie zamierzał pozwolić, by ktoś odebrał mu jego sukces.

Na Eterę, współpracującą z Myślicielami planetę należącą do Wielkiego Rodu Suttonów, zlokalizowaną w centrum leżącej w głębokim Jądrze Drogi Mlecznej gromady gwiezdnej Quintuplet, doleciał imperialnym promem głębinowym. Wezwanie dotarło od samego Setha Trolta: Myśliciela Pierwszego Stopnia i Lektora zarządzającego Programem od ponad trzydziestu terrańskich lat. Z początku Jar chciał je zignorować: planeta znajdowała się znacznie głębiej, niż przypuszczał – choć nie tak głęboko jak Eden, Stolica Imperialna – ale i tak, po starcie z Kruka, macierzystego systemu jego Rodu, czekało go mocne przesunięcie czasowe. Na cały system Sutton wpływała leżąca w centrum Galaktyki supermasywna czarna dziura Sagittarius A o częściowo niestabilnym horyzoncie zdarzeń, i zbyt długi pobyt w jego bliskości mógł kosztować Jara kilka cennych lat. Kiedy dowiedział się wszakże o dwójce pozostałych kandydatów, wyruszył niemal natychmiast. Nie zamierzał pozwolić, by ktoś inny zebrał laury za zapowiadany przez Lektora „przełom”. A tym bardziej Pin Wise i ten cały karłowaty Ed – wielka nadzieja Programu, którego nazwiska nigdy dobrze nie zapamiętał.

Inna sprawa, że nie miał ochoty na pamiętanie. Przełom? W rękach karła? Nie dopuszczał nawet takiej możliwości. Dlatego pożegnał się szybko z własnym Rodem, genorozrodami i przyjaciółmi i wyruszył w podróż, by samemu dokonać przełomu Paradoksu Percepcji w oparciu o pomoc Pielgrzymów.

Pielgrzymi byli rasą, z którą PKI wiązał największe nadzieje, i to z kilku powodów. Po pierwsze, posługiwali się językiem – co prawda opartym na dziwacznych, trzeszczących dźwiękach – ale niektóre z wykrytych w nim form semantycznych intuicyjnie wpasowywały się w proste formy prajęzyka Imperium. Po drugie, byli rasą nastawioną na dyplomację. Niewiele wiedziano o ich ojczystej planecie, ale z tego, co Jar się orientował, Pielgrzymi przemierzali Drogę Mleczną na żywych statkach i chętnie kontaktowali się z innymi rasami kseno. Trudno było powiedzieć, czy wyewoluowali na owych okrętach, stworzyli je, czy zaadoptowali – ale właśnie te żywe, kosmiczne bestie były ich domem od niezliczonych wieków.

I po trzecie: Jar miał już pewne doświadczenie w kontaktach z tą konkretną rasą. Dlatego zresztą nie mógł pojąć, czemu Lektor podjął decyzję o zwiększeniu liczby kandydatów do przełamania Paradoksu Percepcji.

Podróż była dość długa. Miejsce startowe – czyli Kruk, jego rodowa planeta, nosząca taką samą nazwę co system – znajdowało daleko za granicą sąsiadującej z gromadą Quintuplet gromady Arches, usytuowanej około dwudziestu pięciu tysięcy lat świetlnych od Terry. Z początku prom imperialny odbywał standardowe głębinowe skoki i gdyby na nich się skończyło, Jar, już po samym dotarciu do Arches, musiałby przebyć jeszcze ponad tysiąc lat świetlnych. Na szczęście w Arches ukończono generowanie kolejnego tunelu czasoprzestrzennego – przenikalnej dziury głębinowej Einsteina–Rosena.

Stworzenie nowej dziury nie było proste i angażowało olbrzymie siły Myślicieli, Imperatora i zainteresowanego przedsięwzięciem Wielkiego Rodu Suttonów – ale wspólne działania były tego warte. Stabilna dziura znacznie skracała galaktyczną podróż i, o ile z czasem się nie zapadała, szybko okazywała się niezbędna. Kilkukilometrowy prom wszedł w nią bez większych problemów, a obecni na statku pleśniowcy, zwani też stazowcami lub Strażnikami Umarłych, stwierdzili z satysfakcją, że po przybyciu na miejsce tylko dwóch z ponad kilku tysięcy pasażerów zapadło na chorobę pogłębinową.

Jar Kruk nie był na szczęście żadnym z nich.

Ożył w kadzi stazowej swego promowego apartamentu w momencie, gdy towarzyszący mu Opiekun Maszynowy zamknął już drzwi za odchodzącym pleśniowcem odpowiedzialnym za dopilnowanie aparatury i ustawienie odpowiedniej temperatury kadzi. Wszystko po to, by zwiększyć komfort wskrzeszenia członka Wielkiego Rodu. Pomimo tych starań ożywienie i tak nie należało do najprzyjemniejszych.

Unoszący się w stazie Kruk zakaszlał i z pewnością łyknąłby nieco Białej Pleśni, gdyby nie szybka reakcja Opiekuna, podtrzymującego mu głowę.

– Prajęzyk – rozkazał Jar, wyciągając rękę. Maszyna kiwnęła kształtną, łysą głową i zaczęła wyciągać go z kadzi, jednocześnie podając postazową tkaninę. Zaczął ją na siebie zakładać, wciąż czując spływające po ciele gęste, białe krople. – Fluid.

– Tak, władco – potwierdził w prajęzyku Opiekun, wręczając mu puchar z przygotowaną substancją. Jar upił, czując, jak fluid rozchodzi mu się po ciele, wspierając proces tego, co stazowcy nazywali „odzyskaniem ciała i ducha”.

– Sytuacja? – spytał, podchodząc do olbrzymiej szyby, stworzonej dzięki technice nanitowej.

– Prajęzyk? – upewniła się Maszyna.

– Tak jak powiedziałem – potwierdził. Wyższy poziom porozumienia, czyli stosowany w Imperium nadjęzyk, operujący podobnie jak stworzona przez Myślicieli nadmatematyka nie pojęciami, lecz skupiskami pojęć, wymagał wysiłku i serii mikrosygnałów świadomie przepuszczanych przez ciało. Był metakomunikatywnym tańcem, a świeżo wskrzeszony Kruk nie miał ochoty na gimnastyczne wygibasy.

– Potwierdzone przybycie do Etery – poinformował Opiekun. – Zasięg nawigacyjny: podróż konwencjonalna. Przewidywany czas przybycia: cztery dni.

– Czemu tak długo?

– Konieczność wyjścia z Einsteina–Rosena poza obrębem oddziaływań układowych, z uwagi na problemy grawitacyjne.

– Sagittarius A – zrozumiał Jar. Skrzywił się nieco. Za szybą widział jasne skupisko miliarda gwiazd. Mare Stellaris, przypomniał sobie. Morze Gwiazd. Wciąż jestem w Jądrze. – Jak silne są oddziaływania czarnej dziury?

– Nikłe. Przesunięcia czasowe rzędu T-20.

– Czas dwadzieścia razy wolniejszy niż na Terze? – Spojrzał z niechęcią na gwiazdy. – Całkiem sporo. A na samej Eterze?

– Dokładne wskaźniki ulegają fluktuacjom. Wysoka niestabilność czasowa. Trudne do przewidzenia skoki chroniczne na przemian z opóźnieniami. Jedyna możliwość kontaktu przez planetarne Okno Kontaktowe, za pomocą wysoko kredytowanego połączenia głębinowego.

– Jądro poza czasem... typowe dla Wielkich Rodów i Myślicieli – mruknął Jar.

Im bliżej centrum Drogi Mlecznej, tym chętniej Wielkie Rody osiedlały się w Jądrze. Wszystko po to, by być blisko Sagittariusa A i uzyskać tym samym skuteczniejszą kontrolę nad rzeczywistością odleglejszych Ramion Galaktycznych. Istniejąc w zwolnionym czasie, można było kontrolować posunięcia na przestrzeni całej Drogi Mlecznej niczym w strategicznej grze, gdzie jeden period w Jądrze odpowiadał kilkunastu – bądź więcej – periodom na zewnątrz.

Biorąc pod uwagę fakt, że Imperator i Wielkie Rody kontrolowali znajdującą się w Galaktyce siłę militarną oraz Sieć Galaktyczną, można było w ten sposób planować długofalowe posunięcia strategiczne przy szybkim obserwowaniu ich rezultatów dzięki Oknom Kontaktowym, opartym na wysoko wyspecjalizowanych emiterach głębinowych pokonujących granice czasu. Dodatkowo podobno najznamienitsze siły wojskowe Imperium – osławione Dłonie Imperatora – specjalnie stacjonowały na horyzoncie czarnych dziur, by, dzięki egzystowaniu poza czasem szybciej żyjących światów, skutecznie utrzymać ten sam poziom militarny na przestrzeni całych wieków istnienia Imperium Galaktycznego.

– Dobrze – oznajmił wreszcie Kruk, oddalając się od szyby i zrzucając tkaninę postazową, która zakończyła już drobiazgowy proces oczyszczania wskrzeszonego ciała. – Ubierz mnie i nakarm.

– Oczywiście, władco.

– I dane z Sieci Galaktycznej. Z uwzględnieniem rodowego systemu. Zostawiłem tam Kruczą Księżną – powiedział ni to do Maszyny, ni to do siebie. – Mam nadzieję, że moja droga matka nikogo nie zabije podczas mej absencji.




Niespełna cztery dni później głębinowy prom imperialny dotarł do orbity Etery.

Planeta – tak jak większość imperialnych jądrowych światów – wyglądała na roziskrzoną delikatnym, miękkim światłem z domieszką srebra. W dużej części pokryta przez megamiasta, choć mniejsza nieco od Terry czy Edenu, powitała ich z początku oficjalnymi komunikatami Wielkiego Rodu Suttonów, by wreszcie zaproponować zadokowanie na Obręczy Planetarnej – na gigantycznej, otaczającej planetę stacji orbitalnej. Tu większość pielgrzymów miała zostać rozdysponowana pomiędzy setki głębinowych transportów, lecących w kierunku gęsto zasiedlonych światów gromady Quintuplet, podczas gdy nieliczni, tacy jak Jar Kruk, mieli trafić na powierzchnię planety.

To, że spotkanie odbywało się na jednej z planet należących do Wielkiego Rodu Suttonów, było przykrą koniecznością. Sam Program Ksenologiczny Imperium realizowano na Mentis, centralnej planecie Myślicieli – wielkiej, naukowej bazie Imperium, zagnieżdżonej na obrzeżach supernowej Keplera w gwiazdozbiorze Wężownika. Jar był tam stałym gościem, choć system znajdował się dość daleko od jego domu. Pan Kruków i mąż Kruczej Księżnej, Corvatus – ojciec Jara, twierdził, że z powodu zaangażowania w PKI jego Następca zaniedbuje swe obowiązki.

Niemniej jednak to właśnie tu, nad Eterą, pojawił się żywy statek Pielgrzymów, by złożyć konstrukcyjne jaja, formowane już w biologiczny transportowiec Obcych. Szkoda było zmarnować taką okazję. Nawet jeśli Pan Kruków uważał to wszystko za bezcelowe.

Tak, ojcze, skrzywił się w myślach Jar. Najbardziej mają mnie interesować sprawy Rodu. Pałacowe intrygi. Żonglerka genorozrodem, spiski i plany. Nawet jeśli przełamanie Paradoksu Percepcji przez twego syna może dać Rodowi o wiele wyższą pozycję... Ale ja, drogi ojcze, w odróżnieniu od ciebie, muszę myśleć o przyszłości. Głównie dlatego, że – wbrew temu, co uważasz – nie jesteś wieczny, jak pojony ambrozją Imperator ukryty na Edenie, Kokonie Czasu.

Nie był to dobry moment na takie rozważania. Prom zaczął się już rozsuwać i jego górna pokrywa, zawierająca najznamienitszych pasażerów, odłączyła się, opadając powoli ku Obręczy. Siedzący w wygodnym, dostosowanym do ciała fotelu Jar Kruk patrzył na to z lekką zazdrością. Obręcz Planetarna! I to nawet nie nad rodową planetą Sutton, tylko nad trzecim, podrzędnym światem Wielkiego Rodu! Nad Krukiem znajdowały się zaledwie stacje i orbitalne windy... a tu? Kłuli w oczy swym bogactwem. Najwidoczniej opłacało się siedzieć tuż pod kiecką Imperatora... Jar miał tylko nadzieję, że nie będzie musiał znosić obecności Suttonów, zapewne świetnie zorientowanych w tym, kto przybywa.

Niestety, nie miał tyle szczęścia.

Wysłannik Wielkiego Rodu czekał na niego już przy wyjściu z doku. Wymalowany w najnowsze, obowiązujące tatuaże i symbole, przypominał tłustą, rozemocjonowaną kwokę. Pstrokate, pomarańczowe kolory jego rodowej szaty silnie kontrastowały z ulubioną przez Kruki czernią, przetykaną wyblakłym srebrem z domieszką kościstej żółci.

Tak jak Jar się spodziewał, przybyły rodowiec – zapewne jakiś genorozrodnik niższego szczebla – zalał go potokiem określeń i sygnałów w nadjęzyku imperialnym.

– Radoczyn koniunkcji spoformy – zaczął, machając rękami. Jego twarz pęczniała niemal od wyćwiczonych mikrosygnałów, z których część wyglądała na nielegalną manipulację, odbieraną wyłącznie na poziomie podświadomości. – Corvus! – zapiał, nawiązując do popularnej wśród Myślicieli łaciny, jednocześnie dotykając niedbale ramienia Jara i zionąc na niego zapachem wymieszanym ze starannie dobranymi feromonami.

Jego palce drżały z nadjęzykowej niepewności, oferując spodziewaną uległość: wszystko na poziomie metasygnałów. Propozycja seksualna, zrozumiał natychmiast Kruk. Mają niepełne informacje, bazujące na błędnych danych. Ktoś zawalił wywiad. To podniosło go nieco na duchu.

Ku zaskoczeniu Suttona niemal natychmiast rzucił garść przekazów w nadjęzyku, o kilkanaście stopni bardziej skomplikowanych niż te jego rozmówcy. Twarz wysłannika zbladła, pojawił się ból: co najmniej trzy przekazy były na tyle silne, że biedak niemal się zachwiał, odbierając psychofizyczny cios.

– Rzekomo – podjął Sutton po chwili, przechodząc na prajęzyk – Lektor naciska na stare formy językowe?

– Istotnie – przyznał z lekkim uśmiechem Jar. – Prajęzyk. Wszystko dla kontaktu. Prymitywne formuły semantyczne i składniowe mogą zagwarantować nam lepszą przejrzystość.

– Oczywiście... oczywiście... – zmieszał się rodowiec. – A zatem spodziewa się pan sukcesu?

– To możliwe – przyznał oszczędnie Kruk. Czyżby Suttonowie pragnęli ugrać swoje na zapowiadanym przełomie? Cóż, można się było tego spodziewać. – Ale jeśli drogi rodowiec pozwoli... – Machnął niedbale ręką w kierunku transportowego hangaru. Sutton natychmiast kiwnął głową i zaczął przeskakiwać z prajęzyka na nadjęzyk, kompletnie plącząc jeden z drugim.

Jar nie zwracał już na to uwagi. Przysłali mu płotkę, to już wiedział. Nie doceniali go.

Niebawem przekonają się, jak bardzo się pomylili.




Podróż była męcząca, ale krótka.

Tuż po wystartowaniu z Obręczy rodowiec próbował zasypać Jara serią bełkotliwych, nieprofesjonalnych sygnałów w nadjęzyku, ale szybko zdał sobie sprawę, że niewiele zdziała. Kruk siedział w transporcie, patrząc przez szybę na mijane w pędzie fragmenty wielkiej metropolii, której duża część unosiła się w powietrzu. Większość tych lewitujących na antygrawitonach budynków wzorowana była na Niemożliwych Figurach czy Labiryntach Edenu: nieudolne, pretendujące do lepszych form kopie miast Imperatora.

– Cel: cztery minuty – odezwał się w pewnym momencie towarzyszący Krukowi Opiekun Maszynowy, i wtedy właśnie dostrzegli eterską Kopułę Myślicieli.

Tak jak większość znanych Jarowi Kopuł, i ta nie różniła się zbytnio od innych. Upstrzony był nimi cały Mentis, a poszczególne ich kopie znajdowały się na współpracujących z Myślicielami planetach. Etera nie była tu wyjątkiem, choć sama Kopuła wyglądała na dość okazałą. Szara konstrukcja o około kilometrowej średnicy przypominała brzydki, napęczniały bąbel. Myśliciele nie przywiązywali zbyt wielkiej uwagi do estetyki, chyba że miała ona podkreślić ascetyczny charakter wykonywanego przez nich zawodu.

– Oto jest! – pisnął suttoński rodowiec w prajęzyku. – Proszę zauważyć, już mamy łącznik!

Istotnie, nad Kopułą unosił się biologiczny prom Pielgrzymów. Wystająca z niego długa, rurowata macka wydawała się pulsować: żywy statek wczepił się nią w Kopułę tak, jakby coś z niej wysysał. Kruk odwrócił wzrok; widok wydał mu się nie tyle niesmaczny, co niepokojący.

Lądowali.

Nikt ich nie witał, ale wejście do Kopuły stało otworem. Szybko okazało się, że rodowiec Wielkiego Rodu Sutton nie wejdzie do środka, co poniekąd rozbawiło Jara. Odzianego pstrokato grubasa odepchnęło proste, selekcyjne pole magnetyczne – system odrzucił jego geny już na wstępie, pozostawiając zaskoczonego i najwyraźniej nieco wystraszonego wysłannika na zewnątrz. Kruk kiwnął mu lekko głową – prosty, prajęzykowy gest – i wstąpił do wnętrza.

Jedynym minusem był fakt, że na zewnątrz Kopuły został też Opiekun Maszynowy – ale stara Maszyna Wielkiego Rodu Kruków miała dostać się do budynku innym wejściem i trafić do pomieszczenia, w którym zaczeka na swego pana.

Jar został sam.

Z początku szedł przed siebie szarym, dobrze oświetlonym korytarzem, mijając gabloty z artefaktami kseno i wystawionymi na pokaz reliktami. Gdzieś tu mogły znajdować się też cenne eksponaty z Terry... zapomniane, średniowieczne komputery i podzespoły oraz zakonserwowane nanitowo księgi, ale nie widział ich; najdroższe skarby trzymano zapewne w sercu Kopuły. Nie przeszkadzało mu to, nie przybył bądź co bądź na zwiedzanie.

Korytarz kończył się trzydzieści metrów dalej kolejną bramą selekcyjną. Kruk westchnął i przeszedł przez nią bez przeszkód, jednocześnie rozpraszając maskujący następną część korytarza hologram. Znalazł się tym samym w łączniku, otwartym na kolejne odnogi i wielką, widoczną dalej salę kontrolną.

– Jar Kruk? Następca Wielkiego Rodu Kruków? – spytała oczekująca tu niewielka Maszyna w kształcie kuli. Skinął głową. – Lektor oczekuje pana – oznajmiła. – Zechce pan udać się za mną.

Wtoczyła się wolno do sali kontrolnej, a następnie stanęła przed jednym ze stanowisk komputerowych, obsługiwanym przez młodą Myślicielkę.

– Jar Kruk – powiedziała Maszyna. Miała powtórzyć to jeszcze kilka razy, zarówno podczas gdy Myślicielka potwierdzała jego przybycie, jak i później, tocząc się już po sali, z której trafili na kolejny korytarz i łącznik. – Jar Kruk. Jar Kruk – oznajmiała przy następnych kontrolach i bramach, ale sam następca milczał.

A przynajmniej milczał do czasu, w którym stanęli przed wielkimi drzwiami Lektora, otworzyli je i napotkali zanurzoną w gościnny fotel drobną i śliczną Pin Wise.

Dziewczyna o czarnych, długich włosach wpadających w fiolet zdawała się drzemać. Maszynowa kula zaszemrała i wyjechała z pomieszczenia. Sam Jar trwał chwilę w bezruchu, patrząc na młodą Myślicielkę. Szary, prosty kombinezon nie był w stanie zamaskować jej zapachu: pachniała wanilią.

Następca podszedł bliżej. Wyciągnął dłoń, sam nie wiedział czemu. Czyżby chciał jej dotknąć? Zawahał się i wtedy się obudziła.

– Kruk – powitała go znudzonym tonem. – Ściągnął cię, co?

– Bytoradość... – zaczął, ale przerwała mu machnięciem ręki. Przetarła zaspane oczy i uniosła się nieco. Jej czarne włosy o fioletowym połysku lekko zafalowały.

– Żadnego nadjęzyka – zastrzegła. – Lektor jest dość czuły na tym punkcie. Wszyscy z Programu mają mówić w pra, czy to się im podoba, czy nie. Twierdzi – prychnęła – że to ma być instynktowne. I żadnych nadsygnałów. Wszystko dla dobra przełomu.

– O ile – zauważył sucho – będzie jakiś przełom.

– Seth twierdzi, że będzie... – Ziewnęła. – To chyba jedna z tych dwudziestu kilku ras, które wytworzyły złożone struktury językowe oparte na koniunkcjach pomiędzy formami znaczeniowymi. Dla nich rzeczywistość może być taka, jak ją postrzegamy. Żadnych przeskoków, żadnych filtrów. Czysty obiektywizm, o ile coś takiego w ogóle jest możliwe.

– Nikt nie powiedział – stwierdził, podchodząc do stojącego w sali barku i ustawionych na nim karafek z jakimś płynem – że ludzie mają monopol na obiektywizm.

Wzruszyła ramionami. Prosty gest, ewidentnie prajęzykowy, ale u niej wyglądał inaczej: jak coś złożonego, niemal nadjęzykowego. Jar spojrzał na nią kątem oka, jednocześnie nalewając płynu do szklanki – była to zapewne zwykła woda.

– Napijesz się? – spytał. Pokręciła głową.

Pin Wise: wielka nadzieja Programu. Wywodząca się z Myślicieli psychofizyczka. Udokumentowane zdolności nadzmysłowe, możliwa częściowa prekognicja. I coś nieuchwytnego, co go zdecydowanie pociągało... choć z pewnością nie pasowało do złożonego programu genorozrodu, kontrolowanych urodzeń arystokratów popieranych przez Wielkie Rody. Coś, co wydawało mu się od dawna dość bolesne. Upił łyk wody.

– A Ed? – spytał, odwracając wzrok.

– Jest tu od trzech dni – przyznała niechętnie. Podobnie jak Jar nie przepadała za Edem, choć może z innych powodów. Kruk zwykł go uważać nie tyle za niebezpiecznego rywala, co niegodnego konkurenta wywodzącego się z nizin społecznych. Wise chodziło o coś innego. Karzeł sprawiał wrażenie prymitywnego. To, jak na nią patrzył... przy tych wszystkich jej przerażających zdolnościach napełniało ją lękiem. – Podobno nie odstępuje Lektora nawet na krok.

– Naprawdę?

– Mam co do niego złe przeczucia – wyznała, zapadając nieco głębiej w fotel. – Czasami sny.

– Śnisz o Edzie? – upewnił się.

Kiwnęła niechętnie głową, nie mogąc powstrzymać nadjęzykowej fali obrzydzenia, która dotarła do niego serią mikrosygnałów.

– A co wtedy konkretnie... widzisz?

– Coś jak chłód – przyznała dopiero po chwili. – Zupełnie jakby z niego promieniował. I spowijał wszystko dookoła szronem.

– Nie brzmi to jak prekognicja, a raczej zwykła symbolika – zauważył.

– Może. – Ponownie wzruszyła ramionami. – W zasadzie nie obchodzi mnie, czy te sny to przewidywanie przyszłości, wewnętrzna analiza psychomacierzowa czy zwykłe lęki. Wystarczy, że mnie przerażają.

– Jak to: przerażają cię?

– Tam nie ma tylko szronu i chłodu, Jar – powiedziała, unosząc głowę i patrząc mu prosto w oczy. – Widzę coś jeszcze. Pojawia się srebro, a potem... coś innego. Mam wrażenie, jakby wszystko umierało.

– Po prostu cię drażni – zbagatelizował sprawę Kruk. – On tu nie pasuje i świetnie o tym wiesz. Zwykły robotnik nie powinien...

– ...dostąpić tak wysokiego poziomu jak Następca jednego z Wielkich Rodów? – przerwała mu tonem dryfującym na granicy ironii. – To akurat nie mój, a twój problem, Jar. Zdolności to nie efekt setek lat sterowanych genorozrodów. Jestem tego najlepszym dowodem.

– Jesteś Myślicielką – zastrzegł, odstawiając szklanicę. – Należysz do galaktycznej elity i świetnie o tym wiesz. Genorozród nie ma tu nic do rzeczy.

– Tak samo jak jego brak.

– Nie kłóćmy się – zaproponował, ledwo powstrzymując się od posłania ku niej zbitki akceptacyjnych formułek nadjęzyka. – Zostawmy temat karła, który z pewnością okaże się w końcu co najwyżej niesmacznym żartem. Porozmawiajmy lepiej o Programie. Byłaś tu wcześniej niż ja – rzucił ugodowo, podszedł do jednego foteli i usadowił się w jego wygodnym wnętrzu. – Wiesz może, dlaczego Seth Trolt jest tak pewien przełamania Paradoksu Percepcji?

Odpowiedziała dopiero po chwili, znów łapiąc jego wzrok i patrząc w oczy tak długo, aż nieświadomie odwrócił głowę. Złapała go na tej drobnej słabości, ale nie triumfowała i nagle zrozumiał, że nie chodziło tu o pokaz siły. Szukała wsparcia.

– Och tak – szepnęła wreszcie. – Wiem.

– A zatem?

– Przynieśli to ze sobą – odpowiedziała. – Aparatus kseno. Obcy udowodnili, że zależy im na kontakcie tak samo, jak nam.

– To znaczy?

– To znaczy tyle, Jar, że to, co przynieśli, to zapewne ich własny transkryptor fonemów.

Fonem. Najmniejsza jednostka mowy. Jej podstawowy, najgłębszy składnik, występujący pod postacią alofonów – dźwiękowych reprezentacji. Fonologia, używana w próbach komunikacji z rasami posługującymi się systemem dźwięków, miała tu spore pole do popisu. Fonemów, umożliwiających różnicowanie znaczeń językowych, było w mowie ludzkiej niewiele – około kilkudziesięciu – ale w przypadku języka Obcych... cóż, możliwości wydawały się nieograniczone.

Oczywiście, samo ujęcie mowy pod kątem fonemowym nie wystarczało. Z powodu Paradoksu Percepcji nie można było znaleźć wspólnego punktu odniesienia co do interpretacji znaczeń. Ale ważny nie był sam transkryptor, a fakt, że Pielgrzymi przynieśli go ze sobą. Ich gest oznaczał teoretyczne przełamanie Paradoksu Percepcji – bądź co bądź Obcy przynieśli urządzenie, które – być może – umożliwiało nawiązanie kontaktu. Do diabła, sam gest dostarczenia tego cholerstwa mógł oznaczać, że Paradoks już został przełamany...

– Czy to działa? – spytał po dłuższej chwili Kruk. – Widziałaś to... urządzenie?

Pin pokręciła powoli głową.

– Skąd zatem...

– Od Lektora. I... Eda. Pracują nad nim już od jakiegoś czasu, bombardując go naświetlaniami programowymi ze wszelką możliwą fonetyką... i tysiącami innych elementów kontaktowych. Podobno prezentacja ma odbyć się już jutro. Mam monitorować proces, tak samo jak ty i Ed. Szukać psychofizycznych zmiennych w postawie obsługujących transkryptor Pielgrzymów. Umożliwić przeskok, żeby aparatus był tylko pomostem... – Przerwała i powiedziała po chwili coś, czego z początku nie zrozumiał: – Uda się. Nareszcie ich zrozumiemy, Jar. I bardzo się tego boję.




Myśliciel Lektor Seth Trolt powitał ich w Centrum – głównym laboratorium Kopuły Myślicieli. W przestronnej sali, wypełnionej zwykle przez sprzęt, pracowników i Myślicieli, panował rozgardiasz: ludzie uwijali się jak w ukropie, przestawiając mechanizmy i część mebli. U samego szczytu wysokiego sklepienia pulsował otwór. To właśnie tu statek Pielgrzymów podczepił swój łącznik.

Towarzyszący Pin Wise Jar Kruk zerknął na niego tylko raz. Widok nie należał do najprzyjemniejszych, zupełnie jakby patrzeć w głąb świeżo otwartej rany. Ale Lektor wyglądał na zachwyconego.

– Przełom! – powitał ich w prajęzyku, jednocześnie machając ręką w kierunku łącznika. – To już niemal pewne! Setki lat badań i trzydzieści najnowszego Programu! Ekscytujący moment! I wy! Najlepsi z moich kandydatów!

– Doprawdy? – mruknął Jar, ale stary Myśliciel nie zauważył ironii.

– Tu! –Wskazał leżący na niewielkim podejście mały, czarny klocek. – Jak przypuszczam, to zegar. Oczywiście technologia kseno. Dostarczyli ją jako pierwszą. Schładza się. Sprawdziliśmy i upewniliśmy się, że przedmiot dąży do uzyskania temperatury pomieszczenia. Kiedy ją uzyska, nastąpi czas oficjalnego spotkania. Zostało około trzydziestu trzech godzin. Stąd pośpiech.

– Jest pan zatem pewien przełomu, Lektorze? – spytał Kruk.

– Oczywiście, Następco. Oczywiście! To nie to samo co Konglomerat Hattonów... – Myśliciel ponownie zamachał ręką. – Cóż to była za porażka! Humanoidalna rasa, podobne struktury językowe... a nie widzą ludzi, tylko ich pasożyty! Dwanaście straconych lat... ale teraz jestem pewny, że wszystko idzie ku lepszemu!

Podekscytowany jak nigdy, pomyślał z przekąsem Jar. Cóż, ma już swoje lata. To być może ostatnia szansa Lektora... ostatni udział w Programie. Jeśli zawiedzie, nie otrzyma więcej imperialnej ambrozji i przyjdzie mu pożegnać się z tym światem. A już raduje się spodziewanym odświeżeniem. Kolejna dekada trwania... w zamian za produktywność. Ale nie wygłosił żadnego komentarza.

– A gdzie... Ed? – spytał zamiast tego, ledwo powstrzymując niechęć.

– Z Kronikarką Imperialną. Imperator jest zainteresowany spodziewanym sukcesem... Jego Dama rozpoczęła już przesłuchania.

– Ma tytuł Damy? O której Kronikarce mówimy?

– Zoe Mark – odpowiedziała milcząca dotąd Pin. Kruk odwrócił się ku niej zaskoczony.

– Jak to możliwe? Byłem przekonany, że negocjuje pokój pomiędzy Cylasami i Gatlarkami...

– Na wieść o możliwości przełomu przekazała negocjacje pomiędzy Wielkimi Rodami... bodajże któremuś ze Skrybów... imperatorskich podkronikarzy – zauważył Lektor. Stary Myśliciel wciąż wydawał się podekscytowany, jakby nie zdawał sobie sprawy z zagrożenia. – I natychmiast przybyła swoją lichtugą.

– Zoe Mark nie jest tylko Damą i Kronikarką – powiedział powoli Jar, ledwo powstrzymując się od złapania Setha Trolta za szatę i solidnego nim potrząśnięcia. – Jest Głosem Imperatora. Jeśli zawiedziemy, będzie władna zamknąć Program Ksenologiczny Imperium... a już na pewno odsunąć od niego nasz zespół!

Lektor spojrzał na niego z wyraźnym zdziwieniem.

– Dlatego się uda – oświadczył z naciskiem. – Nie wyobrażam sobie, żebyśmy mogli zawieść. A teraz wybaczcie – chrząknął – mam sporo pracy. To tylko trzydzieści godzin... a zegar tyka. Tak... – wymamrotał w zasadzie do siebie, odchodząc szybkim krokiem w głąb sali – zegar tyka.

Zostali sami.




– Imperium – mruknęła Pin Wise – nie chce już kontaktu. I nie zależy mu na porozumieniu z Obcymi.

Nad Eterą powoli zapadał wieczór. Siedzieli na jednym z niewielkich, wysuwanych tarasów Kopuły w apartamencie Jara, patrząc na zaróżowione zachodzącym słońcem megamiasto. W powietrzu płynęły transporty, grawiki i miastowe lotnie. Filtrowane na bieżąco powietrze było świeże i rześkie, a Pin wciąż pachniała wanilią.

– To tylko plotki – powiedziała – ale myślę, że są prawdziwe. Krążą wśród Myślicieli już od dawna... przysłanie tej Mark to potwierdza.

– Czemu? – spytał Jar.

– Polityka – wyjaśniła Wise. – Imperium Galaktyczne trwa od wielu wieków. Oficjalnie systemy należące do ras kseno zostały ujęte w jego strukturę. Obcy nie zaprotestowali. Przyjęto ich w poczet Imperium razem z ich układami... a oni nic nie powiedzieli. Część struktur organizacyjnych jest pewnie dla nich jasna, ale czy naprawdę zdają sobie sprawę, w czym ich umieszczono? Dla nich pojęcie „Imperium” może być zwykłą abstrakcją.

– Co chcesz przez to powiedzieć?

– To, że któryś z Myślicieli podsunął Imperatorowi pewną koncepcję. Brzmi ona: co się stanie, jeśli Obcy zrozumieją nagle, że należą do Imperium, i niekoniecznie to im się spodoba? – Pin uśmiechnęła się gorzko, sięgając ręką po kieliszek z winem, podany im przez usłużnego Opiekuna Maszynowego Kruka. – Porozumienie to szlachetna idea, Jar, ale jest to także idea groźna. – Upiła łyk wina i nie odstawiła kieliszka, patrząc, jak obecna w nim czerwień odbija srebro wyłaniającego się Mare Stellaris, jądrowego Morza Gwiazd.

– Porozumienie rodzi konflikty – przyznał Kruk.

– Tak. – Kiwnęła lekko głową. – Porozumiemy się zatem. Usiądziemy przy jednym stole z pierwszą rasą. Dialog z nią umożliwi nam porozumienie z innymi. Z tego, co wiemy, Pielgrzymi przemierzają Galaktykę od tysiącleci. Skontaktowali się chyba z każdą z ras kseno. I wreszcie skontaktują się z nami. Pełen kontakt, zrozumienie, pojęcie wszystkich intencji... także ludzkich intencji, Jar. Bez niepewności, bez ślepego obmacywania słów i znaczeń. A wiesz, co to oznacza.

– Koniec pokoju. Wierzysz w to? – spytał.

– Nie ma znaczenia, w co wierzę. Ważne jest to, co przeczuwam. A czuję... Czuję, jak wszystko się rozpada. I wiem... jestem pewna, że ma to coś wspólnego z tym przeklętym karłem.

– Przesadzasz, Pin – powiedział miękko.

– Nie – zaprzeczyła. Głos zaczął jej drżeć. – Wciąż o tym myślę. O wojnie. O tym, że wszyscy zginą. Wszystko rozsypie się jak domek z kart. Galaktyka. Wojna. Wszystko, w co kiedykolwiek wierzyłam...

– Przestań – powiedział cicho. – Proszę, Pin.

– Nie rozumiesz... ja to po prostu widzę...

– Wierzę ci. Ale nie mów już o tym. Nie chcę, żeby...

– Pocałuj mnie.

To nastąpiło nagle i zupełnie go zaskoczyło. W jednym momencie siedziała w fotelu na tarasie, a w drugiej wyciągała do niego ręce. Coś w nim się wtedy zmieniło... coś, co mógłby dokładniej opisać dopiero w nadjęzyku. Ale nie chciał o tym mówić.

Zbliżył się do niej. Z początku pocałował ją delikatnie, tak jak zawsze tego pragnął, a potem znacznie mocniej. Jej usta były miękkie i ciepłe. Objęła go, a on wziął ją na ręce i zaniósł w kierunku sypialni.

Okazało się, że nie tylko pachniała wanilią.





Nie, po prostu nie pojmuję, czemu te dane są nadal zablokowane! Jedność przekazała nam przecież informacje techniczne dotyczące Konsensusu, zapamiętanych ras i możliwych ksenotaktyk, zatem musi, powtarzam, musi posiadać historyczne zapisy Sieci Galaktycznej! Nie przekonuje mnie argument „dopracowywania materiałów”, „konieczności posegregowania”, „utraty fragmentów danych” i tak dalej! To była imperialna Sieć Galaktyczna, obejmująca swym zasięgiem miliony światów! Strumień i Synchron to zaledwie jej dawne widma! I mamy wierzyć, że tak wielki zbiór faktów jest w dużej mierze nieczytelny? To przecież zwykłe kpiny! Jedność z pewnością posiada bogate informacje na temat Plagi, Wojny Kseno czy choćby Wojny Maszynowej. Czemu odmawia się nam dostępu do tych danych?! Co jest w nich takiego, że budzi lęk Maszyn?


Yberius Matimus, Starszy Radca Klanu Naukowego, przemówienie w trakcie spotkania Rady Błękitu,

pierwszy rok Wojny Naporu





To, co mają zrobić, zostało im przedstawione kilka godzin po przejęciu statku przez Jedynego.

Do tego czasu doprowadzili się do porządku, choć nie zaplanowali żadnej obiecującej strategii. Plan wykorzystania Pinsleep Wise nie podobał się zarówno Erin, jak i Myrtonowi. Tansky nie nalegał, ale Grunwald przypuszczał, że komputerowiec nie zrezygnuje tak łatwo ze swoich zamierzeń.

Tymczasem wyciągnęli z AmbuMedu Monsieura, wciąż narzekającego na lekki ból głowy. Jego miejsce zajął Myrton, podczas gdy Hakl wyjaśniła oszołomionemu mechanikowi, w jakie wdepnęli szambo. O dziwo, Monsieur przyjął owe rewelacje na spokojnie. Zaklął tylko kilka razy, by na koniec spytać, czy zostały jakieś resztki z wcześniejszej popijawy. Erin była na to przygotowana. Uśmiechając się krzywo, podała mu termokubek, do którego wlała nieco ocalałej migdałowej whisky. Mechanik przechylił naczynie, ale ku zaskoczeniu pierwszej pilot przerwał na moment i przysunął alkohol w jej stronę. Hakl pokręciła głową.

– Dziękuję – powiedziała – ale już mi wystarczy.

Monsieur kiwnął głową i natychmiast wypił resztę. Dopiero wtedy chrząknął i klapnął na leżankę gabinetu doktora Harpago.

– Ten to dopiero będzie miał wskrzeszenie – mruknął, zerkając na przyczepione do stanowiska twardej stazy, nieruchome ciało Jonesa. Kaszlnął, oczyszczając gardło. Erin nie skomentowała. Istotnie, ostatnie wspomnienia Harpago dotyczyły przechwycenia „Wstążki” przez krążownik „Grzmot” kapitana Piecky’ego Tipa. Trudno było nawet powiedzieć, czy doktor usłyszał cokolwiek z przekazu Ambasadorki Gatunku Ludzkiego Madelli Nox. Był przecież... w dość osobliwym stanie. A dokładniej, próbował zabić Monsieura i Grunwalda.

Tak czy owak, Hakl nie musiała przynajmniej przejmować się stanem mechanika. Monsieur może oberwał w głowę – i to po raz kolejny – ale jego konstrukcja, i to zarówno fizyczna, jak i psychiczna, trzymała się chyba w całości. Mechanik zniósł w końcu fakt pojawienia się Jedynego i związane z tym komplikacje nad podziw spokojnie. Erin o wiele bardziej martwiła się o Pinsleep Wise.

Dziewczyna po powrocie z kajuty kapitańskiej zamknęła się u siebie i nie miała ochoty z nikim rozmawiać. Z początku próbował zajść do niej Myrton, potem sama Hakl – bez rezultatu. Wise nie odpowiadała na wezwania i Grunwald zaczął się niepokoić, że coś sobie zrobiła. Byli już gotowi otworzyć jej kajutę, ale Pinsleep odezwała się wreszcie, prosząc, by zostawili ją w spokoju. Jej głos brzmiał pozornie sucho i bezosobowo, ale Erin wyczuła w nim coś na kształt rodzącej się paniki. Dlatego powstrzymała Myrtona od kolejnych prób dotarcia do dziewczyny, która – bądź co bądź – ponownie stanęła przed swoim ucieleśnionym koszmarem.

Następną osobą, która nie miała ochoty wdawać się z nikim w dyskusje, był Tansky. Komputerowiec, po wykonaniu polecenia Jedynego, dotyczącego przekazania danych z Serca i konsoli, nie wrócił z powrotem na swoje stanowisko pracy. Zamiast tego, podobnie jak Pinsleep, zamknął się w kajucie i, jak szybko zrozumieli, też nie miał ochoty wychodzić.

Reasumując, od pojawienia się Jedynego upłynęło zaledwie kilka godzin, ale tyle wystarczyło, by znowu rozdzielić załogę.

Nadal znajdowali się w gromadzie gwiezdnej NGC 6530, w mgławicy Laguna. Ale sektor Trzech Planet – osobliwość w Ramieniu Strzelca, przestał być zagadkowy. W obręczy grawitacyjnej nadolbrzyma Sagittarii 9, przemienionego przez Zachariasza Lema w prowadzącą na Terrę dziurę głębinową Nemesis, znajdowała się już tylko jedna planeta. Karłowata B612, brązowo-czerwony grób Jedynego, płynęła leniwie w przestrzeni, jakby nic nigdy się tu nie wydarzyło.

Rzecz jasna rezydujące w okolicy statki Klanu Naukowego miały na ten temat zupełnie inny pogląd. Wokół planety rozpoczęła się nerwowa krzątanina. Co prawda nie wykryto, że nadolbrzyma pokrywa dziura głębinowa, ale dane o niespodziewanej i niewytłumaczalnej zmianie w liczbie planet leciały już przez Synchron z najwyższym możliwym priorytetem – choć może nie tak wysokim, jak doniesienia z linii frontu w Ramionach Zewnętrznych. Napór był wszakże daleko i, jak na razie, wydawał się raczej konfliktem granicznym – przynajmniej dla Systemów Wewnętrznych, niezdających sobie jeszcze sprawy z pełni zagrożenia. Klanowcy byli na to zbyt podekscytowani.

Wciąż analizowali nagłe wygaszenie struktury widmowej badanego układu. I byli na tyle roztargnieni, by nie zauważyć obecnej w systemie „Wstążki”. Taki stan rzeczy nie mógł wszakże trwać wiecznie i to, że zostaną prędzej czy później odkryci, rozumiał także Jedyny.

– Niestety, zamierzam przerwać waszą sielankę – powiedział, gdy wezwał wreszcie załogę do kapitańskiej kajuty. – Wierzę, że jesteście już zwarci i gotowi do nowych i cudownych wyzwań, które na was oczekują.

Monsieur prychnął cicho, ale poza tym nikt się nie odezwał. Jedyny spojrzał na mechanika.

– Widzę, że jest już pan z nami – zauważył. – Zatem może od razu ustalmy pewne zasady, których, z racji kłopotów z głową, nie zdążył pan jeszcze przyswoić.

– Kapitanie. Nie musi pan... – zaczął Grunwald, ale Jedyny nie zareagował.

Zamiast tego skinął niedbale ręką na Monsieura, który skulił się znienacka wpół i jęknął z bólu. Ustał co prawda na nogach, ale widać było, że zaraz się przewróci.

– Panie kapitanie! – krzyknął Myrton i Antenat cofnął rękę. Mechanik stęknął: nagły brak bólu był takim samym zaskoczeniem, jak jego wcześniejsze zaistnienie. Po policzkach spływały mu łzy.

– Wierzę, że tyle wystarczy – uznał Jedyny. – Na czym to ja... ach tak, zwarci i gotowi. Świetnie. Erin Hakl?

– Tak, panie kapitanie?

– Wracasz na mostek... to znaczy do stazo-nawigacji – poprawił się Antenat. – Będziemy lądować na B612, i to szybko, zanim zauważą nas statki Myślicieli.

– Czyje, panie kapitanie? – nie zrozumiała Hakl.

– Mam na myśli ten wasz Klan Naukowy. Stare określenie... ale chyba nadal głównego... klanowca nazywa się Myślicielem Myślicieli, nieprawdaż?

– Nie wiem... chyba tak – odpowiedziała zgodnie z prawdą. Ta wymiana zdań zaczynała ją już męczyć. Ale Jedyny stracił zainteresowanie.

– Tansky? – Odwrócił się do komputerowca. – Ty oczywiście idziesz z powrotem do Serca. Grunwald, zbrojeniówka. Wise... – urwał na moment, patrząc na wciąż bladą, stojącą w kajucie dziewczynę – przyjrzyj się sektorowi pod kątem odskoku. Interesuje mnie, czy po przemianie go w układ z jedną planetą nie pojawiło się coś niespodziewanego w bojach lokacyjnych. Trudno też powiedzieć, jaki wpływ na nadolbrzyma miało utworzenie dziury głębinowej przez „Nemesis”. Na początku stworzono ją wewnątrz gwiazdy, ale powoli ją pochłania. Jak wiecie, już jest niejako na zewnątrz i otacza ją głębinowym płaszczem. Zatem Sagittarii 9 jednocześnie się tu znajduje i nie znajduje, przekształcając się w strukturę widmową. Prędzej czy później zostanie to odkryte. – Antenat wzruszył ramionami. – Tak czy owak, na Terrę nie lecimy, na to jeszcze za wcześnie, ale chcę mieć wszystkie możliwe astrolokacje z tego miejsca. A co do naszego drogiego mechanika – spojrzał na wciąż zszokowanego Monsieura – niech na razie nie pęta mi się pod nogami i idzie do maszynowni. Sprawdzi, jak wygląda sprawa z zamontowaną na... Oku, tak? Tak nazywała się ta stacja? W każdym razie, sprawdzi połączenie energetyczne z naszą świeżo zainstalowaną, uniwersalną wyrzutnią rakiet. To wszystko. Lądujemy za dziesięć minut – zakończył, odprawiając ich gestem tak, jak rozpędza się dokuczliwe muchy.




W porównaniu z wcześniejszym lądowaniem Madelli Nox i Zachariasza Lema lot „Wstążki” ku powierzchni B612 był niemal rutynowy i kierująca skokowcem Erin Hakl mogła go wykonać z zamkniętymi oczami. Wzmocniła tylko pole magnetyczne jednostki i przestawiła energetyczną polaryzację kadłuba tuż przed przebiciem się przez atmosferę.

„Wstążka” zaczęła lekko się trząść, ale była to zaledwie drobna niedogodność. System już zbierał dane z powierzchni – minus dwadzieścia pięć stopni, argon, azot, neon, kseon, metan – od biedy można tu było przeżyć przez jakiś czas bez skafandra, ale nie trwałoby to zbyt długo. Czyżby nieukończony terraforming? Możliwe. Grawitacja nieco większa od tej na Błękicie. Powierzchnia skalista, pełna wzgórz, wygasłych wulkanów i drobnych górotworów. Cały obszar wyglądał na nieukończony, jakby twórca tego niewielkiego światka nagle zrezygnował i rzucił całą robotę.

Na szczęście na interesującym ich fragmencie powierzchni robotę porzucił też Klan Naukowy.

Klanowcy wciąż skanowali przestrzeń kosmiczną w poszukiwaniu pozostałości struktury widmowej i choć kilka zespołów wysłano już do analizy planety, to znalazły się one minimum tysiąc kilometrów od obszaru lądowania „Wstążki”. Interesujący Jedynego sektor pozostawał pusty i martwy i Erin nie rozumiała, czemu Antenat interesuje się kawałkiem kamiennej pustyni. Wykonała w każdym razie polecenie i wylądowała na – w miarę płaskim – podłożu, nieopodal zbiorowiska wyschłych przed wiekami, gigantycznych korzeni, przypominających fragmenty pradawnych baobabów.

– Systemy w normie – poinformował Tansky z Serca. Hakl nie odpowiedziała. Kiwnęła tylko głową i wygasiła resztki napędu, ustawiając dostosowanie antygrawitonów. Skoro grawitacja była niemal błękitna, nie widziała powodu, by nie zgrać z nią od razu grawitacji skokowca, tym bardziej że miała dziwne przeczucie, że na samym wylądowaniu się nie skończy. Nie myliła się.

– Gratuluję – usłyszała głos Jedynego dolatujący zewsząd przez głośniki interkomu. – I od razu zapraszam wszystkich do SN.

Będziemy wyłazić, zrozumiała Erin. Kogo zostawi? Nie miała pewności, czy mają wystarczającą liczbę funkcjonujących skafandrów próżniowych. Może Jedyny zamierza zostać na pokładzie i będzie nimi kierował? Wolała, by do tego nie doszło. Miała nieodparte wrażenie, że nadnaturalny psychopata w przypływie nagłego kaprysu może ich zostawić. Jeśli na pokładzie zostanie tylko on i Pinsleep Wise... cóż, może uznać, że to mu już wystarczy...

Ale ich nowy kapitan miał inne plany.

– Mamy sporo pracy – poinformował, wchodząc do SN. – Na powierzchnię wychodzimy więc wszyscy. Łącznie ze mną. Czy na statku znajduje się coś w rodzaju łazika?

– Nie – odpowiedział Myrton. – Są tylko składane sanie na antygrawitonach.

– A zatem wszystko jasne – odparł Antenat. – Wychodzą panowie Grunwald, Monsieur i Tansky, którzy, jak przystało na kulturalną brzydką płeć, wyręczą panie i złożą sanie, wyposażając je w narzędzia do demontażu podstawowych elementów okrętowych i komputerowych. Potem wyjdzie reszta załogi. Proszę o natychmiastowe zastosowanie się do poleceń.

Nie musiał tego dodawać. Pamiętali, czym kończy się drażnienie Jedynego. Po wyciągnięciu elementów sań z segmentu magazynowego cała męska trójka założyła skafandry próżniowe i zaczęła wynosić osprzęt. Wyliczali, że samo złożenie sań zajmie im około pół godziny, Erin więc – sama z siebie – zaczęła sprawdzać resztę próżniówek. Skafandry wyglądały w porządku – część wyposażenia została unowocześniona i dokompletowana przez zespół techniczny Oka. „Wstążka”, bądź co bądź, miała zostać sprzedana, a Paliatywa cenił opłacalne inwestycje.

– Nie chcę tam iść – odezwała się niespodziewanie Pinsleep, która, ku zaskoczeniu Hakl, przydreptała do szafek ze skafandrami w zbrojeniówce. – Nie mam ochoty nigdzie wychodzić.

– Obawiam się – mruknęła Erin – że nie mamy innego wyjścia.

– Tam coś jest – sprecyzowała Wise. Hakl odwróciła się i spojrzała na dziewczynę. Trudno było powiedzieć, jak Pin się czuje, gdyż od dłuższego czasu wyglądała na wystraszoną, ale Erin miała wrażenie, że astrolokatorka jest bledsza niż zwykle. – Coś złego.

– Jesteś w stresie, tak jak my wszyscy – skwitowała pierwsza pilot.

– Nie chcę tam iść – powtórzyła Wise. – Czy mogłabyś powiedzieć mu... że nie dam rady?

Hakl nie odpowiedziała od razu, choć stwierdzenie, że Pinsleep mogła sama porozmawiać z Jedynym, cisnęło się jej na usta.

– Spróbuję – obiecała, odwracając od niej wzrok i ponownie skupiając się na jednym ze skafandrów. – Ale jeśli tu zostaniesz, niczego to nie rozwiąże. Wepnie cię po prostu w twardą stazę – zauważyła, ale Wise już odeszła, tak cicho, jak się pojawiła. – Przeklęta Plaga – syknęła do siebie Hakl.

Dopiero po dłuższej chwili pojęła, że klnie na swojego nowego kapitana.




Jedyny nie założył skafandra.

Mogli się tego spodziewać, ale i tak wyglądało to dziwacznie. Sam Jared zapewne także go nie potrzebował, ale wymóg symulowania człowieka wymuszał na nim konkretne wzorce zachowań. Antenat nie dbał o wzorce.

Był nadal w czarnym kombinezonie sprzęgowym, jakby kwestia ubioru nie miała dla niego znaczenia. Pojawiła się tylko jedna nowość: zdjął buty i na lodowatą, skalistą powierzchnię B612 wyszedł na bosaka. Sam widok takiej nonszalancji nieco ich zmroził. Skóra Maszyny pozostała wszakże skórą i stopy Jedynego pękały, a z ran wypływał błękitnawoczerwony odpowiednik krwi. Ale Antenat nie zwracał na to uwagi. Leczył się na bieżąco – być może dla uzyskania lepszej wprawy, a może dlatego, że kwestia ran nie miała dla niego większego znaczenia.

– Tędy – powiedział przez mikrofon kontaktowy. – Grunwald, Monsieur: możecie pchać sanie przede mną. Tansky z tyłu. Hakl? Ubezpieczasz.

– Przyjęłam – potwierdziła głucho, starając skupiać się na kontrolkach hełmu, a nie na widocznej obok Jedynego sylwetce powłóczącej nogami Wise. Erin próbowała coś zrobić w jej sprawie, ale Antenat nie dał jej nawet dokończyć. Przerwał, stwierdzając, że ta rozmowa go nie interesuje, a Hakl nie była ani tak głupia, ani zdeterminowana, by ją kontynuować.

Szli.

Zauważyli to samo, co dość dawno temu dostrzegła i Madella Nox: powierzchnia planety wyglądała staro. Zerodowane przez czas skały uformowały się w wybrzuszenia przetkane stalagmitowymi słupami i nibykorzeniami pokrytymi białymi, nitkowatymi porostami. Gigantyczny Sagittarii 9 oświetlał planetę czerwonym, chorobliwym światłem.

Podróż nie była długa ani specjalnie ciężka. Przedostali się przez wapienny płaskowyż, by dotrzeć wreszcie do licznych, niewielkich kanionów i nasypów. Tu Jedyny poprowadził ich ku rozpadlinie o czarnych, stopionych ścianach – wyżłobionej przez strącony z orbity superpancernik „Nemesis”. Stąd było już niedaleko, choć nie mogli tego wiedzieć – a przynajmniej nie wiedzieli do momentu, w którym Antenat pokazał im czarny, rozpołowiony i zagrzebany w ziemi właz.

– Tu zostawiamy sanie – wyjaśnił. – Proszę zabrać podstawowe narzędzia do demontażu, a sanie przymocować. Mocno. Możliwe, że za jakiś czas przejdzie tędy elektrostatyczna lub piaskowa burza. A może jedno i drugie.

– Co to takiego? – mruknął Grunwald, kucając przy zaczepach sań i wyciągając z nich stalowe linki, które razem z Monsieurem i Hubem mieli przytwierdzić do skalistego podłoża. – Bunkier?

– To „Nemesis” – odpowiedział niedbale Jedyny. – Mój stary okręt.

– A po co... panu jakiś stary wrak, kapitanie? – spytała Erin Hakl.

– Zabierzemy z niego to i owo – odparł, podchodząc do otwartego włazu i zerkając z ciekawością w jego wnętrze. – Niezamknięty? Ciekawe. Sługa Jedności... zapewne jakaś Premaszyna, musiał się spieszyć... Popatrzmy... – Kucnął, patrząc na ziemię. – Ślady są zatarte, niestety. Szkoda. Jak sanie?

– Zakotwiczone – burknął Monsieur.

– Narzędzia?

– Zabrane.

– W takim razie zapraszam do środka.

Jeśli istotnie był to okręt tego, którego historia ochrzciła mianem Plagi, to nie przypominał on żadnej jednostki znanej załodze „Wstążki”. Zejście przez ciemny właz przypominało zanurzenie się w ciemność, rozpraszaną jedynie przez przeciskające się gdzieniegdzie bordowe promienie Sagittarii 9. I ciemność ta nie była, wbrew pozorom, cicha. Schodzący słyszeli delikatny szum wskrzeszonych przez Zachariasza Lema urządzeń i choć połączenie głębinowe zostało już dawno uzyskane, a niezbędna do jego wywołania aparatura wyłączona, rzężenie umierających na nowo sprzętów wypełniało lochy „Nemesis” bezustannym, opadającym szumem.

Jedyny wyraźnie wiedział, dokąd ich prowadzi. Szedł przodem, ciągnąc ze sobą Pinsleep Wise. W próżniowych hełmach słyszeli nerwowy, urywany oddech dziewczyny, przemierzającej razem z nimi obłe groty i szerokie korytarze wypełnione klockami pradawnych sprzętów i stalaktytami rur. Kilka razy skręcili w niewielkie korytarzyki dostępowe, wypełnione srebrnymi pajęczynami porostów i czegoś, co wyglądało jak wypoczwarzona forma stanowisk stazowych. Mijali trupy komputerów i martwe ślepia zaśniedziałych monitorów. Aż wreszcie dotarli do Sali Map, przypominającej niewielką arenę otoczoną obręczami holoemiterów.

– Tam – rozkazał Antenat, pokazując im usytuowany naprzeciwko wielki, czarny właz. – Pomieszczenia kontrolne i główny mostek kapitański... stazo-nawigacja – wyjaśnił, podchodząc do włazu i uruchamiając tym samym jego automatyczne otwarcie. Zapaliły się słabe, mrugające światła. Drzwi wsunęły się z cichym jękiem i pozostały już w takiej pozycji. – Ruszcie się. Nie mamy wiele czasu.

– Chodzi o Klan Naukowy... kapitanie? – zagadnął milczący dotąd Tansky.

– Nie tylko. Jedność prędzej czy później dostrzeże, że jej ulubiona Maszyna nie składa już raportu – odparł Antenat. – A jest sporo do zrobienia.

– Mógłbym... – zaczął Hub, ale Jedyny odwrócił się w jego stronę. Na jego wargach błąkał się lekki uśmiech.

– Na twoim miejscu wstrzymałbym się z propozycjami pomocy, Personalu – rzucił niby od niechcenia, ale cios był celny: Tansky zamknął usta i wstrzymał oddech. – To ciało... pamięta, do czego jesteś zdolny. Nie jestem zatem zainteresowany twoimi ofertami z manipulacją w tle. Nie zdecydowałem jeszcze, co z tobą zrobię, tylko dlatego, że przyda się twój zmysł techniczny, tak samo jak zdolności mechanika. Jesteś narzędziem, komputerowcu, i wolałbym, żebyś o tym nie zapomniał. Szwankujące narzędzie łatwo jest bowiem wymienić. Czy to dla ciebie zrozumiałe?

– Tak... panie kapitanie.

– Świetnie. W takim razie: ruszaj przodem.

Hub nie odpowiedział. Ruszył przez prastary korytarz, ustawiając wcześniej większą moc hełmowej latarki. Pokryte pyłem i piaskiem sprzęty wyłoniły się z ciemności, tak samo jak zwisające z sufitu kable. Znaleźli się w pobliżu serwisowych przejść, tuż obok Grobowca Antenata – owej zatrzaśniętej na głucho SN, cichej teraz i niezbyt chłodnej, jakby coś wyssało już z niej złowrogą, lodowatą energię.

Przeszli przez rozwidlony korytarz ze starym trupem rozkręconej Maszyny, na którą Jedyny zerknął z lekkim nostalgicznym uśmieszkiem. Humanoidalny, zapewne trójkowy mechanizm był dawno martwy, a jego bateria wyczerpana, ale Antenat kucnął przy nim i dotknął metalowego ciała. Maszyna zadrżała i nagle uniosła przerdzewiałe chwytaki. Walcowata, cienka głowa zapaliła się popękanymi lampkami.

Erin wzdrygnęła się: uruchomienie starego, mechanicznego zewłoka wyglądało na wskrzeszenie o wiele bardziej realne niż wyjście ze stanu stazy.

– Władddd.... – wyrzęził mechanizm komputerowym głosem. – Władddca...

– Później, Poms – stwierdził Jedyny i cofnął dłoń. Maszyna zadygotała i ponownie zgasła.

– Co to było? – mruknął Monsieur, ale Antenat nie raczył odpowiedzieć. Wstał.

– Na lewo jest główna promenada i podziemie mechaniczne – powiedział. – Na razie idziemy na prawo, do komory mechanicznego steru i korytarza na mostek. Ale podziemie także nas interesuje. O tym za chwilę. A ponieważ niebawem się rozdzielimy, drobna informacja. Po pierwsze, nie próbujcie ucieczki. Pozwoliłem sobie użyć nowych kodów dostępowych w skokowcu. Nawiasem mówiąc, całe oprogramowanie jest do wymiany przez ten wasz... wirus – dodał, nawiązując do imprintu Myrtona. – Więcej kłopotu niż pożytku. Po drugie, w przypadku jakiejkolwiek próby ucieczki któregokolwiek z was zabiję pozostałych. Mam nadzieję, że to oczywiste.

Nikt nie potwierdził ani nie zaprzeczył. Antenat kiwnął z zadowoleniem głową.

– Dobrze – powiedział, kierując się na prawo. – Wchodźcie – rozkazał i ruszyli za nim, wciąż nieco oszołomieni wygłoszonym przez niego ostrzeżeniem.

Kolejne pomieszczenie nie przypominało żadnego z tych, które zobaczyli już wcześniej. Wysoka, ozdobiona półmechanicznymi płaskorzeźbami ściana pełna była pokręteł, przełączników i zworników. Na dole widniały czarne ekrany monitorów, w których nadal szemrała wzbudzona przez Lema energia, i wysuwane, z pozoru proste klawiatury dostępowe.

– Nie ma co oglądać – zauważył Antenat, machając niedbale ręką w stronę płaskorzeźb. – Szkoda czasu. Większość przedstawionych tu ras już nie istnieje. Część wymazałem sam, razem z zamieszkanymi przez nie układami, inne wyginęły dawno przed stworzeniem tej zapasowej sterowni. Tak czy owak, sympatyczne ozdobniki. Monsieur?

– Tak? – wychrypiał mechanik.

– Od tego zaczynamy. Razem z Grunwaldem, Tanskym i Hakl zdejmujecie pokrywy w tym... i w tym miejscu. I jeszcze tutaj. – Wskazał. – Powinno pójść łatwo, o ile rozerwiecie część mocowań, duże fragmenty dostępowych blokad rozsypią się pewnie ze starości.

– Co tam znajdziemy? – spytał sucho Myrton.

– Kryształy pamięciowe. Podobne do waszych Kryształów Galaktycznych, łatwo je rozpoznacie. Są mniej więcej tej samej wielkości i koloru. Część żarzy się od wewnątrz. Wyjmiecie je jako pierwsze, razem z tymi, które miały nieszczęście pęknąć. Resztę drobiazgów pokażę wam osobiście. Nie będzie tego wiele, ale weźcie się już do roboty. Nie mamy dużo czasu, a czeka was jeszcze podziemie maszynowe. Wise? – zwrócił się do dziewczyny, która myśląc, że ma wykonać tę samą pracę, podeszła już do ściany. – Ty tego nie ruszasz.

– A co mam...

– To co zwykle – odpowiedział rozbawionym tonem, który obudził w niej lodowaty dreszcz. – Idziesz dalej ze mną.




Tak jak przypuszczała, prowadził ją do Grobowca.

Nie przejmował się chyba zostawioną samopas resztą załogi. Może był pewien, że groźby wystarczą? A może uważał, że nie zostawią jej samej? W to ostatnie bardzo chciała uwierzyć, ale nie była przekonana. Przynajmniej jeśli chodzi o Tansky’ego. Wyczuwała, że komputerowiec poświęciłby ją bez chwili wahania. Pod tym kątem wydawał się nawet gorszy od Monsieura. I od...

Jareda.

Nie, nie będzie myśleć o Jaredzie. Imię Maszyny, na które niegdyś się zgodził, nic teraz dla niego nie znaczyło. Nie rozumiała czemu, ale to ją zabolało. Wolał tytułować się Jedynym. Ona pamiętała go inaczej. Coś się jednak zmieniło... może to przez to, co wydarzyło się pomiędzy nią a Maszyną, i świadomość tej zmiany pozostała. Czuła ją w sobie niczym zimny cierń.

Ale czy na pewno chodziło tylko o zmianę?

Czuła coś jeszcze. Coś, co dotarło do niej słabą falą pierwszego dnia współpracy z Grunwaldem, gdy miała zakwaterować się na „Wstążce”. Chłód. Szron. Wrażenie spotęgowanego zimna. Wyczuwała je teraz, nawet przez skafander. Coś tu się wydarzyło. I to coś miało wiele wspólnego z chłodem, który odczuwała na skokowcu.

– Jesteśmy na miejscu – oznajmił tymczasem Antenat. Zatrzymali się przed wielkim włazem, wieńczącym szeroki korytarz dostępowy. – Przygotuj się.

– Na co?

– Na to, co zobaczysz – odpowiedział i dotknął powierzchni włazu.

Przez korytarz przeleciało ciężkie, maszynowe jęknięcie i Pin zadrżała. Dźwięk przypominał to samo, co usłyszeli podczas wskrzeszenia starej, zepsutej Maszyny, leżącej w korytarzu.

– Już – ogłosił Jedyny i właz rozsunął się, ukazując wielką, zniszczoną salę, wypełnioną zmumifikowanymi szczątkami Maszyn, ludzi i sprzętów. – Wejdź ze mną.

– Ale...

– Wejdź ze mną, Wise – powtórzył i chyba po raz pierwszy w jego głosie zabrzmiało coś na kształt prośby. – Nie chcę być tu sam.




Myrton Grunwald nie miał żadnej liczącej się koncepcji.

Wymontowując kryształy pamięciowe razem z Hubem, Monsieurem i Hakl, pracował jak Maszyna: szybko i metodycznie. Nie rozmawiał, tak jak i pozostali, na temat kolejnych strategii. Wiedział świetnie, co by się wówczas wydarzyło i czym by się to skończyło. Szansa pchała się im w ręce, ale była to szansa, o której mówił Tansky. Poświęcenie Pinsleep Wise. Antenat poszedł razem z nią na mostek czy jak to tam nazwał. Zostawił ich.

Druga okazja do ucieczki mogła się szybko nie powtórzyć.

Mogli więc uciec pod warunkiem, że zostawią Wise. Była to kusząca koncepcja. Wystarczy rzucić wszystko i pobiec do „Wstążki” na złamanie karku. Być może imprint, obecny wciąż w komputerowych trzewiach statku, zdołałby go uruchomić i wyrwać z władzy Jedynego. Jeśli możliwości Antenata są istotnie ograniczone, to istniała szansa, że odnieśliby sukces. Ucieczka brzmiała zatem rozsądnie... o ile poświęcą Pin. Nie ucieknie przecież razem z nimi.

On i tak nas pozabija, pomyślał, i owa myśl zagnieździła się mu w mózgu niczym mantra. Zrobi to prędzej czy później. Co za różnica. Dlaczego więc nie postawić wszystkiego na jedną kartę?

Ponieważ Jedyny nie zabije Pinsleep Wise. Nie zrobi tego, a przynajmniej nie zrobi tego szybko. Ich niewola skończy się tak czy owak: czy to przez śmierć, czy też wskutek ucieczki. Ale Wise pozostanie w jego rękach po to, by mógł ją dręczyć. I dlatego Myrton nie mógł jej zostawić. Po prostu nie mógł tego zrobić. Kiedyś zaryzykował i zbyt wiele przez to stracił. Taka sytuacja już nigdy nie może się powtórzyć. Nigdy więcej nie postawi wszystkiego na jedną kartę.

– Grunwald.

Szept był cichy, niemal na granicy słyszalności, i nie przypominał głosu żadnego z członków załogi. Myrton przerwał na moment wyciąganie kolejnego pękniętego kryształu.

– Mówiliście coś? – spytał.

– Jedyne, co zamierzam powiedzieć... – zaczął Tansky, ale były kapitan „Wstążki” uciszył go gestem.

– Grunwald – znowu usłyszał szept. Wbudowana w hełm lokalizacja zewnętrznego dźwięku usytuowała odgłos gdzieś na lewo, w kierunku wyjścia do Sali Map. – Grunwald...

– Coś słyszałem – powiedział Myrton niepewnie. – Zaczekajcie tu.

– Panie kapitanie... – zaczęła Erin Hakl, ale Grunwald odsunął się już od sterowni.

– Erin, prosiłem, bez kapitanowania – odparł. – Wracam za pięć minut. Sprawdzę, co to takiego.

– Też pójdę. – Hakl odstawiła jakiś nadpalony, świeżo wyciągnięty podzespół i również odsunęła się od ściany. Myrton pokręcił głową.

– Nie. Zostań tutaj. Wymontowujcie to. Jeśli Jedyny zauważy, że odszedłem, oberwę tylko ja. Nie ma potrzeby nikogo więcej w to wciągać.

– Trudno. – Pierwsza pilot wzruszyła ramionami. – Zaryzykuję.

– Nie rozumiesz. Nie chodzi tylko o ciebie. Jeśli ten wariat za bardzo się wkurzy, skrzywdzi i pozostałych. Zostań tu i pracuj – odpowiedział nieco chłodniejszym tonem. Ten argument do niej trafił. Niechętnie kiwnęła głową i wróciła do demontażu. Grunwald odwrócił się i ruszył w stronę dźwięku.

Nie chciał tego przyznawać, ale ostatni argument, choć logiczny, nie był do końca prawdziwy. Chodziło o coś innego.

Czuł, że powinien iść sam.




To był istotnie Grobowiec.

Ich przybycie uruchomiło jakiś proces i zapłonęło w nim zimne, blade światło. Pin dostrzegła wtedy, że dużą część pomieszczenia pokrywał brązowy piach. Rosły tu srebrnoszare porosty, a porozwalane, połamane sprzęty wyglądały jak wyciosane z kamienia. Olbrzymia szyba wielkiego, widocznego w oddali kokpitu była ciemna i popękana, ale nadal stawiała opór napierającej ziemi B612, w którą wrył się okręt i którą, po upływie wieków, został przysypany.

Był to cmentarz zardzewiałych konstrukcji. Posadzka, po której stąpali, została przeorana bliznami uszkodzeń i czasu. Pinsleep patrzyła na królestwo leżących na ziemi płaskorzeźb, niegdyś stanowiących elementy maszynowych sprzętów, na zniszczone kamienne grawery, które przed wiekami okrywały ściany z kablami. Było to wreszcie miejsce wielkiego, ciemnego tronu, wzniesionego nad trupami komputerowych stanowisk, lamp, monitorów i wraków prastarych klawiatur. Tuż pod tym czarnym siedziskiem leżały ludzkie mumie w cienistych strzępach kombinezonów i te z Maszyn, które przeprogramowano do służby na „Nemesis” Plagi.

– Transgresja – powiedział Jedyny, stąpając bosymi stopami po skorodowanej stali i wiekowym kurzu. – Wielkość. Władza. Możliwości są dwie, Wise. Albo pozostawiasz ten marny świat i idziesz dalej, albo sprawiasz, by się dla ciebie zmienił. Rozumiesz, o czym mówię? Nie. Raczej nie. Nie możesz tego wiedzieć.

– Dlaczego... – zaczęła.

– Czemu zrobiłem to wszystko? – przerwał jej Antenat, z zainteresowaniem patrząc na jedno ze starych, zasuszonych ciał. – Może kiedyś się dowiesz, Wise. Uwierzyłabyś, gdybym ci powiedział, że nie miałem wyjścia? Nie było innej możliwości. Wskazywała na to każda ekstrapolacja wydarzeń. To, co się stało, było konieczne... choć powstrzymano mnie, tworząc maszynowe bluźnierstwo.

– A ty... – spytała, zbierając w sobie odwagę – nie jesteś bluźnierstwem?

– Ja jestem koniecznością – zaprzeczył. – Naturalnym, ewolucyjnym czynnikiem. I ochroną. Nie Plagą, a lekiem. Popatrz tylko – machnął ręką po sali – oto Wypalenie, Wise. Sądzisz, że było dobrym wyjściem?

– Nie rozumiem...

– Jedność pokonała „Nemesis” tylko dlatego, że użyła po raz pierwszy Broni – wyjaśnił. – Był to prototyp, ale na tyle silny, by doprowadzić do pierwszej fazy Wypalenia. Do rozerwania czasoprzestrzeni i zaburzeń. I zamknięcia mnie wskutek tego w tym truchle, które nadal tam leży i z którego przez niezliczone lata mogłem wydostać się tylko jako słabe widmo. Nic dziwnego. Użycie prototypu spowodowało zachwianie rzeczywistości i mojej transgresyjnej natury, a przez to doszło nie tylko do pęknięcia we Wszechświecie, ale i do zwielokrotnienia wymiarów. A konkretnie, wymiaru tego układu.

– Sektora Trzech Planet? – spytała.

– Właśnie. – Kiwnął głową, dochodząc do czarnego tronu. – Choć prawidłowa nazwa to układ B612. Tak się kiedyś nazywał... a kiedy wasi Myśliciele niczego tu nie odnajdą, nazwą go tak ponownie. No dobrze... – mruknął, zatrzymując się pod czarnym siedziskiem. – Podejdź tu, Wise.

– Ja... po co...?

– Bo zaraz będzie koniec.




Szept wciąż powtarzał jego specyfikację, raz głośniej, raz ciszej. Myrton stanął raz i drugi, z zaskoczeniem patrząc na nagle wariujące kontrolki hełmu.

Czemu czuję chłód?

Przyspieszył, gdy „Grunwald” zabrzmiało nieco natarczywiej. Minął trupa Maszyny i skręciwszy we właściwy korytarz, doszedł do otwartej Sali Map. Światło, które Jedyny wzbudził, otwierając właz, wciąż zapalało się tam leniwie i gasło, a cichy szum ożywionych sprzętów przedzierał się przez mikrofony hełmu. Myrton potrząsnął głową, jakby budził się z odrętwienia.

– Grunwald.

Siedzący w Sali Map około jedenastoletni, czarnowłosy chłopiec nie miał na sobie skafandra próżniowego. Wydawał się tym wszakże nie przejmować. Jego postać drgała lekko, niczym uszkodzone holo.

– Grunwald, widzisz mnie? – spytał.

– Powiedzmy – mruknął ostrożnie Myrton. – To jakaś holotransmisja?

– Niezupełnie. Mogę tu być, bo jakiś czas temu otwarto tutaj połączenie głębinowe – odparł chłopak. – Jego ślady wciąż pozostały, niczym echo. Ale nie potrwa to długo.

– Połączenie głębinowe? Masz na myśli...

– To samo, które otworzyło dziurę Nemesis, prowadzącą na Układ Słoneczny.

– To stamtąd nadajesz?

– Nie, Grunwald. Nie stamtąd. – Po twarzy dziwnego gościa przemknął grymas dezaprobaty. – Nie mam nic wspólnego z Jednością ani z Maszynami. To tylko ja.

– To znaczy: kto?

– Nie znasz mnie osobiście... ale pośrednio, z niszczyciela „Płomień”. Byłem księciem Natriumem Ybessenem Gatlarkiem, przełożonym znanego ci dobrze kapitana Kayta Telsesa – odpowiedział chłopak. – I rozmawiam z tobą dzięki Głębi.




Zaczęła iść: powoli, pewna obaw, niechętnie. Mijała leżące na ziemi truchła. W pewnym momencie nadepnęła na dłoń jakiegoś trupa, a ta rozsypała się w proch. Pin wzdrygnęła się, ale nie stanęła. Kontynuowała swą krótką wędrówkę do czarnego tronu, wiedząc już świetnie, co zamierza jej pokazać Jedyny.

Ciało na siedzisku nie przypominało pozostałych. Z pozoru było w nieco lepszej kondycji, nie zmurszałe, a kamienne. Trup sprawiał wrażenie niewielkiego na tle tronu. Pasy rozpadły się i ten, którego nazywano Plagą, wyglądał przez to na skulonego. Coś nadal go jednak trzymało: odpowiedniki iniektorów i połączeń, być może nie tyle ze stazą, co z samym okrętem.

Pinsleep stanęła obok Antenata i odwróciła wzrok. Nie chciała patrzeć na tę dziwaczną mumię.

– Nie potrafisz tego pojąć, Wise – powiedział cicho Jedyny. – Uwięziony w martwym ciele przez stulecia. Łaknący choćby ruchu. Zasypywany piaskiem. Dlatego chcę, żebyś to zrozumiała. Żebyś dobrze to zapamiętała.

– Po co? – wymamrotała. Jedyne, czego w tym momencie pragnęła, to opuścić to miejsce pełne trupów.

– Bo gdyby nie ty, nigdy nie byłbym wolny – powiedział. – Byłaś niczym nić ciągnąca mnie za serce. Złapałem więc za nią. Umożliwiłaś mi dzięki temu prawie pełny powrót. Zerwałaś tę nić tylko na chwilę, gdy przybyłaś do sektora Trzech Planet i to martwe ciało zassało mnie z powrotem. Ale byłem pewny, że powrócę. Dzięki tobie.

– O czym ty mówisz...

Jedyny dotknął siedziska. Coś szczęknęło i przez posadzkę przebiegło drżenie, a tron zaczął powoli wsuwać się w podłoże.

– O tym – powiedział – że jesteś moja, Wise. A ja jestem twój.




– Jak to: dzięki Głębi? – nie zrozumiał Myrton.

– Głębia cię pamięta – powiedział ten, który podał się za Natriuma Gatlarka. – Z pewnością już o tym wiesz. Pozostawiłeś w niej swój ślad. I ona ku tobie ciągnie. Jesteś w końcu jedynym człowiekiem, który może ją świadomie przebyć... i przeżyć.

– A ty? Kim ty jesteś?

– Jeśli pytasz o to, czy jestem człowiekiem... to nie jestem już nim do końca. Zmieniłem się. Przetrwałem ostatni etap choroby. Psychofizji. Przemykam teraz po powierzchni tego, co nazywacie Głębią. Znalazłem się tam jako nieproszony gość. Muszę jednak przejść przez nią... tak jak ty. Ale nie jestem jeszcze na to gotowy.

– Kim w takim razie... kim jestem ja, do przeklętej Plagi?! – huknął Grunwald. Kontrolki hełmu zawirowały, przyjmując wyższe natężenie dźwięku. – Dlaczego mnie to spotkało?! Kto mi to zrobił?!

– Nie wiem – odparł spokojnie Natrium. – Wiem tyle, na ile pozwala mi ekstrapolacja wydarzeń, a nie jest ona zbyt wielka. Daleko mi do tego, którego nazywacie Antenatem. Nie jestem na tym samym poziomie co on. Gdyby mnie odkrył, mógłby mnie zgnieść... i to bez większego wysiłku.

– W takim razie czego ode mnie chcesz?!

– Żebyś mi pomógł – powiedział chłopak.

– Ja mam pomóc tobie?

– Jesteś blisko tego, który był Plagą. Spróbuj go zniszczyć albo spowolnić na tyle, bym zdążył wzrosnąć. Wówczas to ja mógłbym zająć jego miejsce w Wypalonej Galaktyce. I dokonać czegoś, czego on dokonać nie zamierza.

– Tak, a niby czego?

– Ocalić ludzkość.

– A żeby ową ludzkość... ocalić, mamy zamienić jednego transgresa na drugiego? – prychnął Myrton. Widmo zadrgało.

– Nie jestem taki jak on. Moje cele nie są jego celami.

– Słuchaj... Nat czy jak ci tam – odezwał się po chwili Grunwald. – Nie wiem nic o celach tego popaprańca. Nie wiem też, jakie są twoje cele, i szczerze mówiąc, niewiele mnie one obchodzą.

– Posłuchaj...

– Nie, to ty posłuchaj teraz mnie. Z tego, co wiem, pierwsza transgresja spowodowała Plagę i Wojnę Kseno. Druga doprowadziła do Wojny Maszynowej. Teraz mam ci pomóc w osiągnięciu trzeciej? Tylko dlatego, że twierdzisz, że stanie się tak... dla „dobra ludzkości”? – Myrton urwał na moment. Widmo słuchało. – Wiem jak na razie jedno – podjął były kapitan „Wstążki”. – Żaden znany mi transgres nie jest zainteresowany duchowym rozwojem. Żaden nie zasuwa w te pędy do lepszego świata transgresów, by spędzić wieczność na grze w kosmiczne bierki. Dziwnym trafem każdy z was postanawia zrobić porządek właśnie tu, na tym zapyziałym kawałku wypalonego Wszechświata, i zamiast do bierek bierze się za ludzi. Albo za całe pieprzone systemy. W imię ich ratowania.

– Grunwald. Nie wiesz, co się stanie, jeśli on zyska pełną potęgę. Wypalenie to przy tym niewiele. Jesteś blisko niego, masz szansę. A kiedy przyjdzie czas... pomogę ci.

– Nie. Nie chcę żadnych układów. Nie z tobą. Nie interesują mnie kolejne transgresje. Chcę tylko uratować moją załogę. Zamierzasz podobno pomóc... więc zostaw nas w spokoju, rozumiesz? Po prostu... – Grunwald przerwał, by dokończyć po chwili nieco ciszej – zostaw nas w spokoju.

Widmo Natriuma Ybessena Gatlarka nie odpowiedziało. Patrzyło jeszcze przez chwilę na Myrtona w milczeniu, jakby rozważało wszystkie za i przeciw.

A potem zniknęło.




Z początku nie rozumiała, na co patrzy.

Tron wsunął się do końca i martwe ciało Antenata zsunęło się na posadzkę. Jedyny podszedł do niego. Spoglądał przez chwilę na cień samego siebie, uwięziony w pułapce wieczności.

– Fragmenty ożywionego na nowo ciała w ciele Maszyny – powiedział po chwili – są niczym odnowiona struktura. Są niczym boja lokacyjna, Wise. Nic dziwnego, że mogłem wrócić, gdy przybyliście z tym ciałem... z tym maszynowym darem pokrytym resztką mych dawnych komórek. Ale to za mało.

Nachylił się ku ciału i zanim Pin zdążyła zareagować, dotknął go.

Trup zaczął drżeć.

Przemykały po nim niewidoczne fale energii. Ciało dygotało, choć nadal pozostało martwe. I nagle zaczęło blednąć, zapadać się w siebie tak, jakby Jedyny zasysał leżące na ziemi resztki niczym średniowieczny wampir.

Przez mostek „Nemesis” przeleciał elektryczny szum. Pinsleep chciała krzyknąć, ale głos uwiązł jej w gardle. Przeżyła ostatnio sporo, ale to.... tego było po prostu za wiele.

Antenat wyprostował się. Pod jego stopami leżał już tylko proch i strzępy starego kombinezonu.

– To koniec, Wise – powiedział cięższym niż zwykle głosem, który wydawał się zapadać na samo dno serca. – Wcześniej mieliście może szansę, by mnie pokonać. Teraz... już nie.





Czym jest zatem poznanie? To identyczne, obiektywne spojrzenie na wspólny układ odniesień. Paradoks Percepcji uniemożliwia nam stworzenie takiego układu. Brak nam punktu zaczepienia. Wystarczy niekiedy drobiazg wybijający nas z rytmu, tak jak w przypadku Tidonów, którzy nie rozumieli pojęcia światła i ciemności. Nie tracimy jednakże nadziei. Tidonowie wszakże „patrzą”, choć nie rozumiemy, czym dla nich jest wzrok. Zostają więc kształty, echolokacje... Jak jednak zdefiniować wspólną przestrzeń?


Seth Trolt, Myśliciel Lektor,

fragment prajęzykowych notatek pamięciowych na temat Programu Ksenologicznego Imperium





Tak jak się spodziewali, ujrzeli w końcu Eda.

Karzeł oczekiwał ich w Centrum, gdy pozostało zaledwie kilka godzin do oficjalnego spotkania z Pielgrzymami. Technicy kończyli już z wolna pracę, przygotowując wielką salę do, jak określił to Trolt, „przestrzeni negocjacyjnej”. Dla Jara Kruka wyglądało to raczej na pucowanie wyczyszczonego do granic niemożliwości pomieszczenia i jedynym sensownym działaniem wydał mu się fakt porozstawiania po kątach szeregu urządzeń analitycznych Myślicieli. Wciąż kręcił się przy nich Myśliciel Lektor, chorobliwie dopracowując ostatnie szczegóły i denerwując tylko techników.

– Śmiecie – powitał ich Ed, machając ręką w kierunku rozstawionych sprzętów. – Testery niepotrzebnie ssące energię, ale Lektor w nie wierzy. Jak dla mnie to zwykłe marnowanie cennego czasu.

– Witaj, Ed – mruknął niechętnie Jar, z trudem powstrzymując się od wyrażenia swojego niesmaku w nadjęzyku. – Rozumiem, że łatwo rozpoznałeś owe „śmiecie”? Czyżby było w nich coś znajomego?

– Rodowcu. – Karzeł skłonił głowę, ale Kruk dostrzegł błądzący mu po wargach nikły uśmieszek. – Następco. Cóż mogę powiedzieć na słowa członka Wielkiego Rodu? Powinienem w zasadzie czuć się wyjątkowo wyróżniony, że raczył odnieść się do mojego skromnego komentarza...

– Przestań. Dobrze wiesz, że w Programie nie ma tytułów – żachnęła się Pin Wise. Ed podniósł głowę.

– Nakazał to Imperator – przyznał, patrząc przenikliwie na młodą Myślicielkę – ale ton mojego drogiego współpracownika sugeruje inne podejście do owej kwestii, czyż nie? Dobrze jednak wiedzieć, że i sam członek Wielkiego Rodu potrzebuje niekiedy wsparcia ze strony... kobiety.

– Jesteś zabawny, Ed – odezwał się po chwili Jar. – Jak kiedyś nazywano takich zabawnych ludzi? Niewysokich, w czapce z dzwoneczkami... mam to na końcu języka...

Karzeł poczerwieniał. Otworzył usta, ale zanim zdążył rzucić kolejną ripostę, do członków Programu podszedł podekscytowany Myśliciel Lektor Seth Trolt.

– Kilka godzin! – poinformował, patrząc z wyraźnym zadowoleniem na swoich współpracowników. – Niebawem nieco zmienimy atmosferę w Centrum... ale bez konieczności transformacji genotypowej. Pielgrzymi pójdą nam na rękę i dostosują się do naszych warunków. Wise, Kruk, byliście już u Damy?

– Nie – chrząknął Jar. Seth zamachał rękami.

– W takim razie idźcie do niej jak najprędzej! Oczekuje was w części transportowej lichtugi, na zewnątrz Kopuły... nazywa ją „odłamem”. Łatwo ją znajdziecie.

– Nie weszła do środka? – zdziwiła się Pin.

– Głos Imperatora? – Seth uniósł brwi. – Biorąc pod uwagę pozycję Kronikarki Imperialnej i Damy, dopiero wtedy zjawi się osobiście, gdy uzna to za naprawdę konieczne bądź gdy Kopuła w pełni dostosuje się do jej potrzeb... co staramy się uczynić, jak widzicie.

– Arystokracja – mruknęła z przekąsem Wise, ale umilkła, zerkając na Jara. Następca Wielkiego Rodu Kruków nie zareagował. Wciąż wpatrywał się w krzywo uśmiechniętego karła.




Na zewnątrz wstawał dzień.

Wielkie, błękitnawe słońce systemu gasiło z wolna Mare Stellaris, niepozwalające na to, by w systemach Jądra zapadła prawdziwa, czarna noc. Cybmed, cybernetyczny wszczep medyczny Jara, wciąż nie przestawił funkcjonowania organizmu na czas obowiązujący w systemie Etery, ale Następca Rodu czuł się całkiem nieźle. Gdy tylko wyszli na zewnątrz, dotknął ciepłej dłoni Pin, ale Myślicielka zabrała rękę.

– To było nierozsądne – powiedziała. – To, co się stało.

– Naprawdę? Uważam, że to jedna z rozsądniejszych rzeczy, jakie mi się ostatnio przytrafiły – odparł Kruk i dodał w nadjęzyku: – Bytoradość, Wise. Dotyk sekwemitu...

– Nie. Nie jestem kandydatką do bycia nałożnicą, Jar. – Pokręciła głową. – Ani kandydatką do genorozrodu. Zostawmy to.

– Nie wiem, czy tego chcę.

– Widzę już odłam – powiedziała, wskazując na fragment transportowej lichtugi. – Jeszcze kilka kroków i wejdziemy w ich monit. Zostawmy to więc na razie, Jar. Muszę pomyśleć.

– Nie mam ochoty na myślenie.

– A ja tak. Proszę. – Pin zatrzymała się na moment i dotknęła jego dłoni. – Nie teraz.

Kiwnął powoli głową, wciąż czując płynące od niej ciepło i zapach wanilii. Cofnął rękę.

– Jeśli tego właśnie pragniesz, Wise – zgodził się suchym głosem.

– Nie powiedziałam – odparła podobnym tonem, ruszając z powrotem w kierunku lichtugi – że tego pragnę.

Jar stał przez chwilę, patrząc na oddalającą się dziewczynę. Przez moment nie docierały do niego implikacje jej słów, ale kiedy wreszcie zrozumiał, co powiedziała, uśmiechnął się i przyspieszył kroku.

Po kilku krokach weszli w imperialny monit.

Cybmed odebrał go jako lekkie drżenie i elektryczne spięcie, które po chwili zelżało i – pozornie – zniknęło. Znaleźli się w bańce słanych przez odłam sygnałów, przekazów i dźwięków. Systemy statku odbierały wszystko, co działo się w jego pobliżu i co, choćby potencjalnie, mogło mu zaszkodzić. To, że przy okazji dokonywały skutecznej inwigilacji, było znanym bonusem.

– Spory – zauważyła cicho Wise. Jar nie skomentował. Odłam lichtugi w kształcie wielkiej, złotej podkowy, pokryty był grawerami. Słynne płaskorzeźby Imperatora odwracały ku nim głowy i sensory: mechaniczne, świadome byty, stanowiące elementy statku. Nagle coś zatrzeszczało i przed dwójką kandydatów stanęła odziana w prostą szatę, rudowłosa, ładna dziewczyna, utkana z emitowanego przez statek światła.

– Jestem Silaqui – przedstawiła się. – Obecność.

– Sztuczna Inteligencja – zrozumiał Jar Kruk. Dziewczyna kiwnęła głową. W jej zielonych oczach błysnęły iskierki.

– Dama oczekuje Myślicielki i Następcy w Sali Pejzażu – powiedziała. – Chętnie pomogę... – Wskazała na odłam. – Wrota są tuż przy wnęce Cefagów. Czy mam poprowadzić?

– Prowadź – zgodził się Jar. Sylwetka Silaqui błysnęła i pojawiła się nagle nieco z przodu, płynąc ku wnęce, która okazała się niczym innym jak prostokątnym wgłębieniem w lewym ramieniu podkowy.

Ozdabiały ją płaskorzeźby Obcych przypominających nieco widma pozbawione ciał: złote, ruchome strzępy z trudną do pojęcia plątaniną narządów. Tam Silaqui przygasła i zadrgała, zdalnie otwierając wrota na czarny korytarz, którego ściany przeorane były srebrnymi bruzdami wyobrażającymi fragmenty imperialnych układów. Wszystkie te elementy płonęły miękkim, bladym światłem.

– Robi wrażenie – przyznała Pin.

– Po to je zrobiono – zauważył Kruk, przestępując otwarte wrota, podobnie jak wyświetlona już wewnątrz Silaqui. Wise uśmiechnęła się lekko.

– Jeden z dekretów nakazuje, by każdy z imperialnych astrolotów, Głębinowych Żaglowców, był stworzony jako pomnik dokonań Imperatora i historii Imperium – wyjaśniła Silaqui. – Proszę chwilę zaczekać. Przejście – wskazała dłonią przed siebie, który to gest wyzwolił serię animowanych iskier – za chwilę zostanie uformowane.

Stanęli, patrząc, jak korytarz przed nimi zaczyna się tasować i zmieniać, wznosząc się nieco. Z szelestem wysunęły się płytki schodów, a widoczne pomiędzy bruzdami płaskorzeźby Obcych uniosły metalowe dłonie, macki i chwytaki, by je podtrzymać. Maszyneria zatrzymała się wtedy, choć wciąż słyszeli cichy terkot zamierającej przekładni. Silaqui uśmiechnęła się i zaczęła sunąć ku górze, nie dotykając bosymi stopami stopni.

Sala Pejzażu otwierała się u szczytu schodów. Była niemal pusta, nie licząc ciężkiego, pozłacanego stołu, kilku czarnych siedzisk, dwóch grawerowanych kolumn i wielkiego okna, umiejscowionego w centrum odłamu lichtugi. Silaqui przepłynęła w lewo, zatrzymała się przy stole i zastygła w bezruchu, wciąż z lekkim uśmiechem na wyświetlonej twarzy.

– Gdzie... – zaczęła Pin, ale wówczas z głębi pomieszczenia oderwał się fragment ciemności, który, zmierzając w ich stronę, powoli nabierał rozpoznawalnego kształtu.

Głos Imperatora, Kronikarka Imperialna i Dama, Zoe Mark zmierzała w ich stronę, a jej żywa, czarna toga – inteligentne vestimentum – dostosowywała się do jej kroków, formując się w płynącą niemal w powietrzu szatę z cienia, przetkaną najczystszym srebrem. Na szyi kobiety wisiał niewielki naszyjnik z symbolem endorfiny.

– Kandydaci – odezwała się Dama w prajęzyku, skinąwszy lekko głową o krótko obciętych czarnych włosach.

– Damo – odpowiedział Kruk. Pin odwzajemniła ukłon. – To prawdziwy zaszczyt...

– Istotnie – przyznała Mark. – Niemniej jednak Imperator wyraził głębokie zainteresowanie zapowiadanym przez Lektora przełomem. Jego Imperatorska Mość wychodzi z założenia, że zakończenie Paradoksu Percepcji może być zapowiedzią prawdziwych zmian. Silaqui?

– Tak, Damo?

– Wezwij Opiekunów. Zamierzam podjąć godziwie naszych gości.




Rozmowa, tak jak spodziewał się Jar, przypominała to wszystko, czego szczerze nienawidził. Na Kruku, ojczystej planecie jego Rodu, żonglerka językowa była ulubioną rozrywką arystokracji. A tym bardziej żonglerka w nadjęzyku, potrafiącym ranić i obnażać lepiej niż jakakolwiek inna forma komunikacji. Tych, którzy osiągnęli wysoki poziom w sztuce analizy i konwersacji, nie bez kozery nazywano szermierzami słów. A Dama, co szybko zrozumiał, osiągnęła prawdziwy kunszt w nadjęzyku.

Części jej wypowiedzi, wymieszane z subtelnymi odcieniami mikro- i metasygnałów, nie potrafił właściwie odczytać i podejrzewał, że Głos Imperatora szybko wyrobi sobie opinię na temat jego niekompetencji... a może i inteligencji. Dlatego odetchnął z ulgą, gdy – w potoku pojęć i nadjęzykowej semantyki – Zoe dotknęła wreszcie kwestii oczekiwań samego Lektora, co umożliwiło – zapewne równie zmęczonej Pin – wrzucenie wzmianki o stosowanym w Kopule prajęzyku.

– Najprostsza forma komunikacji – przyznała Dama, błyskawicznie przechodząc na prajęzyk. – Pitagoras twierdził, że świat to matematyczna proporcja i harmonia. Niekiedy mam wrażenie, że nadjęzyk za bardzo gmatwa naszą rzeczywistość, która może być przecież przedstawiona za pomocą najprostszych, klarownych sygnałów.

– Ma pani rację, Damo – przyznał przez grzeczność Kruk, oddając jednemu z Opiekunów Maszynowych Kronikarki kielich z winem zaprawionym szczyptą imperatorskiej ambrozji, cofającą zapewne ich wiek o kilka cennych tygodni. – Choć nadjęzyk, oparty na pierwotnych strukturach semantycznych, to w końcu tylko wyższa forma prostoty.

– Trafnie powiedziane – zauważyła Dama. Jej stanowczy wzrok na moment zatrzymał się na Jarze. Szczupłe palce dotknęły naszyjnika z symbolem endorfiny. – A zatem: czy możecie wyznać mi, jak wielkiej oczekujemy prostoty w komunikacji z Obcymi?

– Jak największej – odpowiedziała Pin.

– Byle nie za dużej – dodał żartobliwie Kruk, wiedząc świetnie, do czego zmierza z pozoru nieznaczące pytanie Kronikarki. – Przystępując do rozmów, warto mieć w zanadrzu nieco sekretów...

– Tak. – Zoe Mark kiwnęła powoli głową, pozwalając, by vestimentum uformowało nagle ciemny kaptur, przypominający nieco fragment czarnej kryzy. Czyżby dawała im coś do zrozumienia poza konwersacją? – Owe negocjacje, o których wspomina Następca, są w szczególnym zainteresowaniu Imperatora. Jego Imperatorska Mość wie bowiem świetnie, że porozumienie zawsze oznacza wstęp do negocjacji. I chciałby się upewnić, czy Obcy zdają sobie sprawę, czym jest stół negocjacyjny.

Stało się. Poruszyli kwestię Imperium Galaktycznego i jego oczekiwań; wystarczyła do tego najprostsza metafora, bez subtelnej pomocy nadjęzyka. Jar uśmiechnął się, ale uśmiech był raczej słaby. Stół negocjacyjny: a zatem przestrzeń negocjacji, granice systemów, siatka transportowych linii, rozkład sił... i Obcy, którzy trwają w owej strukturze przez wieki, niekoniecznie zdając sobie z tego sprawę. Czy nie o tym mówiła Pin? Kwestia Imperium mogła za moment stać się jedynie kwestią nazewnictwa. Ale czy nie była zawsze tylko nazwą? Nazwą, w którą wierzono?

Jeśli Obcy wierzą w co innego, sprawa może być poważniejsza, niż przypuszczali, tworząc swoje górnolotne idee porozumienia.

– Consensus et pax – odezwał się wreszcie Jar, nawiązując do starej, łacińskiej sentencji. – „Porozumienie i pokój”. Oto podstawa każdej logicznej negocjacji. Bez tych dwóch elementów żaden przełom nie ma większego sensu.

– Cenne słowa – przyznała Dama. – Przekażę je Imperatorowi osobiście.

– Dziękuję w imieniu swoim i Programu, Damo.

– A jaka jest twa opinia, Myślicielko?

To, że prędzej czy później Głos Imperatora skieruje swe żądło ku Wise, było bardziej niż pewne, ale Jar i tak poczuł lęk. Na szczęście śliczna, drobna i czarnowłosa Pin tylko z pozoru wyglądała na kruchą. Już nieraz potrafiła go zaskoczyć. Tak było i tym razem.

– Jak wspominałam już Jego Imperatorskiej Mości na Edenie – powiedziała Pin spokojnym, rzeczowym tonem – Obcy po przyswojeniu sobie znaczenia pojęcia „Imperium” niekoniecznie będą chcieli pozostać w jego obrębie. Ich pojęcie rzeczywistości i przynależności może na tyle różnić się od naszego, że porozumienie terytorialne okaże się niemożliwe. Ale, jak również nadmieniałam, Obcy nie muszą zareagować negatywnie. W gruncie rzeczy mogą nie zareagować w ogóle, o ile pozostawimy w spokoju zajmowane przez nich systemy. Z tego, co nam wiadomo, większość ras kseno nie przeciwstawia się nawet polityce „delikatnej kolonizacji” i zezwala na zakładanie imperialnych baz na należących do nich planetach.

To była ona, zrozumiał zaskoczony Kruk. Jak powiedziała wczoraj? „Któryś z Myślicieli podsunął Imperatorowi pewną koncepcję”? Świetnie, Wise. Twoja beztroska może zniszczyć Program Ksenologiczny Imperium!

– Skłaniałbym się raczej ku tej drugiej opcji – wtrącił szybko, by ratować sytuację. – Proszę zauważyć, Damo, że Imperium Galaktyczne trwa od wieków. A przecież już znacznie wcześniej, w czasie ery Ekspansji Galaktycznej, niejednokrotnie naruszaliśmy granice terytorialne wielu ras. Historia wspomina nawet o konfliktach... ale były to walki, które z czasem okazały się bezcelowe.

– To znaczy? – zainteresowała się Kronikarka.

– W erze Ekspansji Galaktycznej nieuniknione okazały się starcia z siłami Obcych. Nasze... zapędy nie były do końca rozumiane przez rasy kseno. W kilku wypadkach nie napotkaliśmy jednak na żadną reakcję, pomimo naszych ataków. Działania polityków powstrzymały wówczas tendencje kolonizacyjne, tym bardziej że Droga Mleczna okazała się pełna pustych, gotowych na terraformowanie światów. A dodatkowo zaledwie kilka ras Obcych było nastawionych na tworzenie złożonych struktur międzysystemowych. – Jar uśmiechnął się, choć do radości było mu raczej daleko. – Być może ludzkość jest jedną z tych wyjątkowych, nielicznych ras, odczuwających potrzebę rozproszenia się po całym Wszechświecie i pragnących tworzyć imperia? Jestem więc przekonany, że uświadomienie sobie przez Pielgrzymów pojęcia „Imperium” nie wywoła żadnego efektu. Będzie to dla nich tylko nazwa pozbawiona większego znaczenia. Nie wiadomo nawet, czy zdają sobie sprawę z tego, że funkcjonują w strukturze imperialnej.

– Tego znaczenia – zauważyła Wise – mogą się dzięki nam nauczyć. Nasze pojmowanie świata, o ile je zrozumieją, może sprawić, że horyzonty ich świadomości znacznie się poszerzą... lub zdegenerują.

– Interesujące – stwierdziła Zoe Mark. Utworzony przez vestimentum Kronikarki Imperialnej kaptur zsunął się nagle na głowę, a wypielęgnowane dłonie Damy zaczęły chować się w rosnące, długie rękawy. – Owa rozbieżność zdań wśród najznamienitszych kandydatów Programu. To ciekawe, biorąc pod uwagę fakt, że trzeci kandydat przesłuchany wczoraj uważa wprost, że porozumienie z rasami kseno nigdy nie będzie możliwe i że przełom nie nastąpi.

– Tak powiedział? – skrzywił się Jar, ale przesłuchanie zostało już zakończone. Głos Imperatora zapadł w vestimentum, a przy stole ponownie pojawiła się Silaqui.

– Audiencja została zakończona – powiedziała Obecność. – Otrzymałam właśnie informację od Myśliciela Pierwszego Stopnia, Lektora Setha Trolta. Pozostało pięć godzin do próby przełamania Paradoksu Percepcji. Wszyscy kandydaci proszeni są do Centrum Kopuły Myślicieli.




– To byłaś ty! – syknął Jar Kruk, gdy tylko wyszli z monitu imperialnej lichtugi. – Czemu to zrobiłaś, Wise? Postanowiłaś sabotować Program?! Co nagadałaś... Wise! Co nagadałaś Imperatorowi na Edenie?! Nasłał na nas przez ciebie swój Głos!

– Mówiłam ci. – Dziewczyna szła szybkim krokiem, ale Kruk złapał ją za rękę i zatrzymał. Tłumiona wcześniej wściekłość zaczęła przebijać się na wierzch i pozwolił jej popłynąć. – Mówiłam ci, co widziałam...

– Nigdy nie negowałem twojego daru prekognicji. Ale tym razem posunęłaś się za daleko!

– Tak? A co mówi twoja słynna ekstrapolacja wydarzeń? – Ze złością wyrwała rękę. – Wiesz to samo, Jar, ale nie chcesz się do tego przyznać! Nasze wizje się uzupełniają, wiem to!

– Ekstrapolacja to nie to samo co intuicyjne przewidywanie przyszłości! Bazuje na fizycznych zbiorach! Na danych! Opiera się na rzeczywistości... a nie na ponadzmysłowym darze! Jeśli coś upada, możesz przewidzieć, gdzie upadnie. Jeśli upadnie, możesz wyliczyć, jakie będą tego konsekwencje. Znając konsekwencje, dojdziesz do prawdopodobieństwa zaistnienia dalszych efektów i ich wpływu na kolejne!

– A zatem wiesz – stwierdziła. – Musisz wiedzieć, co widzę.

– Nie wiem nic – zaprzeczył. – Uniemożliwia to Paradoks Percepcji. Dopóki nie dojdzie do przełomu, Obcy zawsze pozostaną głównym atraktorem chaosu zaburzającym ekstrapolację...

– Dojdzie do wojny – powiedziała Pin. Jej głos pobrzmiewał narastającą rezygnacją. – Widziałam zniszczenie całej Drogi Mlecznej, Jar. Coś ją przeżerało... niczym rak.

– Czyżby?

– To właśnie powiedziałam przed Tronem Gwiazd.

– Niech cię diabli, Wise! – Kruk odwrócił się od dziewczyny i przyspieszył w kierunku Kopuły, zostawiając Myślicielkę w tyle. Nie miał ochoty na nią patrzeć i czuł, że ledwo powstrzymuje się przed zranieniem jej w najbardziej wymyślnej konfiguracji nadjęzyka.

Jak wielkie szkody uczyniła jej bezmyślna decyzja? Na pewno Imperator nie zablokował Programu, to plus. Ale przygląda mu się baczniej niż zwykle. Jeśli nie dojdzie do przełomu, trwający od wieków PKI zostanie zamknięty. Jar nie miał co do tego najmniejszych wątpliwości. Po to przybyła tu ta cała Zoe. Ma przypieczętować Głosem Imperatora los programu. Jeśli użyje oficjalnej formuły prawnej, jej słowa zostaną zapisane w Sieci Galaktycznej jako osobisty rozkaz Imperatora, a od niego można się odwołać jedynie przed Tronem Gwiazd na Edenie.

To koniec.

Mogą być kandydatami-wybrańcami pośród ludzi, posiadającymi nadludzkie zdolności. Mogą, niczym najczulsze instrumenty, wykryć intencje Pielgrzymów i przewidzieć konsekwencje ich działań, używając prekognicji, ekstrapolacji i interpolacji – daru Eda, umożliwiającego wyliczenie przeszłości. Ale nie cofną rozkazu wydanego przez Głos Imperatora.

Chyba że dojdzie do przełomu Paradoksu Percepcji.

Zatem zrobię to, postanowił. Dojdzie do niego. Doprowadzę do tego za wszelką cenę.




Karzeł czekał na niego tuż przed osobistym apartamentem Kruka, wciąż pachnącym wanilią. Nie potrzeba było daru ekstrapolacji czy prekognicji, by domyślić się, czemu tu przybył.

Oparty niedbale o ścianę palił cienkiego nikotynowca z odrobiną sproszkowanego fluidu. Zdawał się nie zauważać Jara, zerkając na kompleks tarasów i balkonów wychodzących z tej części Kopuły, ale była to tylko gra.

Kruk zatrzymał się, pozwalając, by Ed przemknął po nim wzrokiem, dokonując podstawowej interpolacji, wzmocnionej zapewne przez wcześniejszą analizę jego apartamentu.

– No proszę – powiedział karzeł, wydmuchując szary dym nikotynowca. – Niektórzy z nas dość specyficznie podchodzą do pojęcia współpracy. Chyba powinienem pogratulować... chociaż, jak rozumiem, gratulacje są już nieco spóźnione. Pierwsza sprzeczka?

– Czego chcesz?

– Od razu wiedziałem, że to Wise. – Ed ponownie zaciągnął się dymem. – Cała jej postać wręcz o tym krzyczała, Kruku. Dlatego powiedziałem to, co powiedziałem. Chciałem, żebyś o tym wiedział.

– O czym?

– Że to mnie zawdzięczacie funkcjonowanie Programu – wyjaśnił karzeł. – Byłem języczkiem u wagi. Gdybym stanął po stronie Pin, Dama natychmiast wydałaby rozkaz zamknięcia całego PKI. Moja wątpliwość w powodzenie kontaktu sprawiła, że nie uważają go za zagrożenie. Jeśli przełom nie nastąpi, po prostu nie ma się czym kłopotać.

– Idź do diabła.

– Nie rozumiesz, Kruku. Popatrz sobie przez okno. Popatrz poza gwiazdy, a może zobaczysz, jak wokół systemu pojawiają się Dłonie Imperatora. Jego chluba, jego słynna Gwardia Imperialna, jego gwiezdne armady. Ich zmasowana siła ognia może nie tylko zniszczyć statki Pielgrzymów, ale i całą Eterę.

– Bzdury – żachnął się Jar. – Doszłoby do konfliktu z Wielkim Rodem Suttonów...

– To nie jest ich rodowa planeta – zripostował Ed. – Przeżyją. Możliwe zresztą, że Imperator trzyma dla nich coś w zanadrzu... na otarcie łez. To, że zginiemy... a nawet to, że zginie młody Następca Wielkiego Rodu Kruków, wliczy się w konieczne koszta własne.

– Masz jakieś potwierdzenie tych... majaków?

– Nie muszę. – Karzeł wymownie popukał się w skroń. – Wystarczy, że myślę. I że mam oczy. A co widzę? Z trudem ukrywane zmiany. Wycofanie się wszystkich większych przedstawicieli Wielkiego Rodu Suttonów z systemu i pozostawienie niepotrzebnych rodowych płotek. Uszczuplenie własnej floty. Ograniczona dostępność planetarna. Szepty. Wszystko ma swoje przyczyny. Doszukuję się przyczyn i je znajduję.

– Doprawdy?

– W tej chwili oko Imperatora skierowało się na ten system i czeka – odparł Ed, nie przejmując się ironicznym tonem Jara. – Czeka, co powiedzą Pielgrzymi. Jak zareagują na koncepcję Imperium i swojego miejsca w jego strukturze? Czy kandydaci od razu odkryją ich potencjalną agresję? Czy przewidzą konflikt? Bo jeśli tak, to najprostszym sposobem na uniknięcie potencjalnych problemów będzie... – Przeciągnął powoli palcem po gardle. – No właśnie.

– I niby wszystko to interpolowałeś?

– Zrobiłem to – przyznał karzeł. – Ciekawe tylko, że właśnie ty, Kruku, niczego nie dostrzegasz. Czyżby ekstrapolacja wreszcie cię zawiodła? A może patrzysz gdzie indziej? Wolisz oglądać... – Ed urwał na moment i Jar dostrzegł na jego twarzy cień z trudem skrywanego bólu – nieco milsze widoki?

Kruk nie odpowiedział. Przekrzywił lekko głowę, patrząc na karła, który nieświadomie odkrył swój największy sekret. Ale nie pozwolił sobie na uśmiech czy nadjęzyk. To było zbyt łatwe. Zamiast tego po prostu patrzył, aż zmieszany Ed wyrzucił nikotynowca na posadzkę i przydeptał go butem.

– Szkoda czasu – powiedział nieco ochryple. – Niebawem zacznie się cały cyrk. Wtedy wszystko będzie już jasne. Nie mów, że cię nie ostrzegałem – dokończył, odwrócił się na pięcie i odszedł w głąb korytarza. Ale i tym razem Jar się nie odezwał. Patrzył tylko, jak niewielka sylwetka znika za pobliskim zakrętem.




Główne Laboratorium Kopuły zaroiło się od techników i Myślicieli. Podpięta do źródeł energii aparatura analityczna została przetestowana i ponownie uruchomiona. Ustawiony pod szczytem Kopuły podest z pulsującym otworem końcówki łącznika Pielgrzymów zastąpiono jego znacznie większą wersją i zabrano schłodzony już metal pełniący rolę zegara kseno.

Kandydaci mieli znajdować się najbliżej, ustawili się zatem tuż przy umownym środku pomieszczenia. Stojący nieopodal Seth Trolt zapomniał o wcześniejszym podekscytowaniu. Stary Myśliciel Pierwszego Stopnia wyglądał blado, zupełnie jakby opuściła go wcześniejsza energia. Tuż obok niego błyszczała Obecność Silaqui, którą Dama zdecydowała się wysłać za pomocą dostępnych w Centrum emiterów, sama pozostając bezpieczna w lichtudze.

– Zaczyna się – szepnęła w pewnym momencie Pin. Jar spojrzał ku górze, w stronę otworu. Istotnie, coś ulegało zmianie: wydawał się znacznie szerszy.

Coś ku nim zmierzało i potrzebowało najwidoczniej większego przejścia.

Kruk, w ramach uczestnictwa w Programie, natknął się na wielu Obcych. Humanoidalnych Hattonów o szarej skórze i wielkich, czarnych oczach. Pająkowatych Xetrów i półwidmowych Żałobników, odzianych w czarne tkaniny. Widział istoty wyglądające jak olbrzymy i małe niczym terrańskie mrówki. Ras było wiele, a jedna dziwniejsza od drugiej.

Pielgrzymów nie widział nikt.

Do zamieszkałych systemów docierały jedynie ich statki, a sami Obcy wysyłali swe aparatusy – odpowiedniki ludzkich Opiekunów Maszynowych. Tym razem miało być inaczej: konieczność nawiązania porozumienia implikowała osobiste stawiennictwo. To, dlaczego wcześniej Pielgrzymi nie raczyli się pokazać, pozostawało zagadką. Gdyby byli tylko jedną obcą rasą we Wszechświecie, stanowiłoby to zapewne problem. Ale w całej wielkiej, obsianej Obcymi Drodze Mlecznej można było przeboleć brak poznania wyglądu jednej z nich. Teraz to, dlaczego Pielgrzymi nie objawili się wcześniej, zostało wreszcie wyjaśnione.

Istota, która ku nim spłynęła, wyglądała na niezwykle kruchą – zbyt kruchą, by narażać się na osobisty kontakt. Otaczało ją ciemne, powłóczyste holo lub jego odpowiednik, pełniące rolę okrywającego ją ubioru. Ale do skrywania było niewiele – zebrani ujrzeli tylko smukły, wygięty szkielet, pokryty czarnymi, szarymi i błękitnymi żyłami narządów. U szczytu tej humanoidalnej, kościstej struktury tkwiła wydłużona mocno czaszka z czarnymi oczodołami, w których płonęły czerwonawe ogniki, nadając jej wygląd średniowiecznego demona.

– Przysłali trupa? – szepnął do siebie Kruk, ale jego podejrzenia okazały się bezpodstawne.

Istota opadła powoli na posadzkę obok podestu i szponiastą kością, pełniącą rolę kończyny, wsparła się z wysiłkiem na podeście. Grawitacja Etery musiała boleśnie jej ciążyć, ale już płynęło ku niej wypełnione pyłkami światło z dziury łącznika, które otoczyło ją niczym kokon. Pielgrzym uniósł się nieco i zatrzeszczał. Dźwięk mógł, choć nie musiał, oznaczać powitanie. Aparatura analityczna szumiała.

– Transkryptor fonemów... – wymamrotał nieco niewyraźnie Lektor. – Przynieście go. Szybko!

Kruk obejrzał się z ciekawością. Dostarczone wcześniej przez Pielgrzymów urządzenie przypominało kolejną kostkę metalu, choć znacznie większą od zegara. Wystawiono je na emisję wszelkich możliwych fonemów i semantycznych zbitek, ale nikt nie miał pewności, czy to wystarczy. Co prawda aparatus kseno potrafił sam sklecić kilka słów na podstawie dostarczonego materiału, ale znaczyło to niewiele. Lektor wierzył wszakże, że Pielgrzymi dostarczyli nie tylko samouczącego się tłumacza, ale i partnera do konwersacji opartego na Sztucznej Inteligencji kseno. Wstępne badania sugerowały, że urządzenie jest nawet czymś więcej.

– Powinno być przygotowane – zauważył półgębkiem Ed. – Ktoś za to odpowie.

– Nie – zaprzeczyła Wise. – Pracowano nad nim do ostatniej chwili.

– Zaczynajmy... – szepnął cicho Jar. – On jest już gotowy. Otwiera się.

– Ciekawe... – odmruknął karzeł, ale nie powiedział już nic więcej. Patrzyli wyłącznie na Pielgrzyma.

W zasadzie wygląd Obcego zatracił dla nich znaczenie. Nadal go widzieli, ale forma była już tylko starym kształtem, wypełnieniem przestrzeni. Spłynął ku niej filtr prekognicji Wise, dostrzegającej zapowiedź niezrozumiałego końca. I interpolacja Eda, widzącego przyczyny takich, a nie innych ruchów kościstego ciała, rozmieszczenia organów będącego efektem ewolucji, którą karzeł widział niczym zarys psychofizycznego tańca. I wreszcie, na sam koniec, przeniknęła ją ekstrapolacja Jara Kruka, doszukująca się falujących zmiennych. Tu każdy następny ruch i słowo tworzyły kolejny wszechświat powiązań i wyliczeń. I wszystkie prowadziły do jednego.

Wszystkie prowadziły do ciemności.

Rodowiec zobaczył ją nagle tak samo, jak musiała widzieć ją Pin Wise. Ale, w odróżnieniu od wizji Myślicielki, ciemność ta drgała. Była żywa i podatna na układy zmiennych. Można było na nią wpłynąć tak, jak wpływa się na przyszłość w momencie, gdy można ją przewidzieć. Zagrożenie zatem istniało, jednak nie wydawało się permanentne. Pojawiła się tam jego możliwość... słaba, ale widoczna. Niczym ulotny, srebrny poblask.

Tymczasem technicy wnieśli wreszcie transkryptor. Niepewnie, z wyraźnym lękiem, postawili ciężki kloc przed Pielgrzymem, który bez chwili wahania podszedł do urządzenia kseno. Razem z nim przesunęło się pyłkowe światło z łącznika. Obcy dotknął klocka i zaczął znów trzeszczeć. Drgał lekko, przekazując jakiś komunikat, i nagle Jar pomyślał, że to nie może być aż tak proste. Nie w przypadku kontaktu opartego na obopólnym porozumieniu.

Istota przerwała nagle. I skierowała oczodoły ku Silaqui.

Sztuczna Inteligencja Damy, utkana ze światła Obecność, patrzyła na Obcego bez wyraźnego zaangażowania, ofiarując mu zaledwie lekki uśmiech. Pielgrzym ruszył ku niej i wyciągnął w jej kierunku szponiastą kończynę. Przeorał nią jednak tylko powietrze. Hologram Silaqui zadrgał i Obecność otworzyła usta, zapewne zamierzając wytłumaczyć swą strukturę i niemożność nawiązania fizycznego kontaktu. Ale Pielgrzym nie był już nią zainteresowany. Odwrócił się w stronę Lektora Setha Trolta.

– Witajcie – zaczął Myśliciel. Ale nic więcej powiedzieć nie zdołał.

Pielgrzym złapał go i pociągnął. Przy kruchej budowie Obcego trzasnęło mu kilka kości, ale wydawał się tym nie przejmować. Zaczął prowadzić oszołomionego, przerażonego Setha w kierunku transkryptora. Lektor krzyknął niezrozumiale, gdy dotknęło go otaczające Obcego światło, niosące ze sobą zapewne nie tylko inną grawitację, ale i skład obcej atmosfery.

– Nie ruszać się! – krzyknął Jar.

Pielgrzym przeszedł jeszcze dwa metry i zginając dziwacznie ciało, przycisnął twarz Myśliciela Pierwszego Stopnia do aparatusa kseno. Trzymał ją tak przez chwilę, by puścić wreszcie Lektora, który upadł z głuchym łoskotem na posadzkę. Na klocku transkryptora pozostała plama świeżej krwi.

– On... – zaczęła Pin, ale nie dokończyła. Wszyscy patrzyli na Obcego, transkryptor i leżącego Setha Trolta, który po dość długiej chwili zaczął drżeć i, ku przerażeniu techników, trzeszczeć podobnie jak Pielgrzym.

– No i mamy nasz przełom – powiedział głucho kandydat Programu Ksenologicznego Imperium, karzeł Ed.





Możemy tylko zakładać, że psychofizja to wirus. Nie wiemy, czy został on sztucznie wyhodowany, czy też może powstał wskutek ewolucji. Pewne jest tylko tyle, że zaraża i niszczy ludzki organizm, oferując mu zbyt wiele – a dokładniej, oferując mu coś, czemu nie może on sprostać. Być może założeniem jego twórców było tworzenie istot transgresyjnych? Niestety – albo na szczęście – zawalono sprawę. Zarażone psychofizją nieliczne osobniki zyskują pewne zdolności, ale tylko do momentu, w którym owe umiejętności zaczynają dominować nad ich strukturą fizyczną. Prawie sto procent zarażonych wówczas ginie, a ułamek procenta przemienia swą strukturę w widmową. Reszta... ów nieliczny procent ma szansę na transgresję. I chociaż Zbiór wciąż wierzy w to, że nowy transgres dopiero się narodzi, nasze naukowe podejście każe nam sądzić, że prędzej psychofizja wybije całą populację Wypalonej Galaktyki. Co za szczęście, że przypadki tej choroby są tak nieliczne!


Yberius Matimus, Starszy Radca Klanu Naukowego,

notatki osobiste





Robota zajęła im kilka godzin.

Tak jak przypuszczali, praca nie ograniczyła się tylko do wyciągania kryształów pamięciowych. Wydobyli ich sporo – część nadal żarzyła się wewnętrznym światłem – i przenieśli je na sanie, ale prawdziwa harówka zaczęła się dopiero, gdy wrócił Jedyny i przypomniał im o podziemiu maszynowym. I chyba właśnie wtedy zorientowali się, że coś jest z nim nie tak.

Antenat wyglądał inaczej. Coś się zmieniło, ale zmiana wydawała się ledwo uchwytna. Było coś w jego postawie, jakaś pewność czy aura, której wcześniej brakowało... albo takie mieli przynajmniej wrażenie. Stojąca obok transgresa Pinsleep Wise także wyglądała na odmienioną, choć niekoniecznie na lepsze. Blada i rozdygotana przypominała raczej cień samej siebie.

To wszystko – choć istotne – straciło wszakże na znaczeniu w momencie, gdy poznali nowego członka załogi.

Zanim to się jednak stało, Jedyny zostawił ich na chwilę razem z Pin, która niemal natychmiast oparła się o ścianę. Erin Hakl podeszła do dziewczyny i próbowała ją zagadnąć, ale Wise nie nadawała się do rozmowy. Zamiast tego patrzyła przed siebie pustym wzrokiem. Cokolwiek zdarzyło się w Grobowcu, sprawiło, że astrolokatorka osiągnęła swój próg wytrzymałości. Potrzebowała odpoczynku, a najlepiej solidnego snu, który pomógłby jej uporać się z wewnętrznymi demonami. Niestety, nie było to możliwe.

– Wise – szepnęła Hakl. – Wise... Pin, słyszysz mnie?

– No i po astrolokacji – mruknął Monsieur, mocujący się z płytką naszpikowaną mikrokryształkami.

– To nie pomaga – zauważył Hub. Komputerowiec oderwał się na moment od ściany z płaskorzeźbami i podszedł do dziewczyny. – Chyba się zawiesiła.

– Świetny komentarz, Tansky – skrzywiła się Erin, ale do Pin podchodził już Myrton. Pierwsza pilot odsunęła się nieco i Grunwald dotknął czoła Wise. Była rozpalona, monitorujący jej stan personal musiał pracować na pełnych obrotach.

– Porozmawiam... z kapitanem – powiedział Myrton, przyglądając się uważnie dziewczynie. – Może sobie być nadistotą, ale powinien wiedzieć, że jesteśmy tylko śmiertelnikami. A jeśli tego nie pamięta, postaram się, by sobie przypomniał.

– Uwaga – chrząknął Monsieur. – Wraca.

Grunwald kiwnął lekko głową, ale nie odsunął się od Wise. Zrobił to dopiero wtedy, gdy usłyszał kroki. Kroki, które sprawiły, że odwrócił się nagle w stronę korytarza i zobaczył, że to, co słyszał, nie było pomyłką.

Jedyny nie szedł sam.

Tuż obok Antenata stała stara, zardzewiała Maszyna – ta sama, którą minęli wcześniej w korytarzu i którą Jedyny na chwilę wyrwał z niebytu. Humanoidalny mechanizm o przerdzewiałych, długich kończynach-chwytakach i o walcowatej, ozdobionej lampkami głowie patrzył na nich, nieznacznie kiwając się na szczudłowatych, segmentowanych nogach. Urządzenie wyglądało jak żywy trup z pradawnych horrorów, z tym że był to trup mechaniczny, rozdygotany i chyba nie do końca zdający sobie sprawę z własnego ponownego zaistnienia.

– To Poms – wyjaśnił Antenat. – Personalny Opiekun Maszynowy. Poms, przedstaw się ładnie swojej nowej załodze.

– Właddd... – zaczęła Maszyna. Jej generowany, brzękliwy głos przypominał stare syntezatory mowy. – Właddcco?

– Jest w słabej formie – wyjaśnił Jedyny. – Nie martw się, Poms. Mamy tu bardzo sympatycznego mechanika i równie miłego komputerowca. Raz-dwa postawią cię na nogi.

– To trójka? – spytał zaciekawiony Tansky.

– Nie. To określenie było już stosowane za moich czasów, ale Poms nie jest trójką – powiedział Antenat. – Jest niewykastrowany i wyjątkowy. To, bądź co bądź, Opiekun Maszynowy.

– Niewykastrowana SI? – zdziwił się Monsieur.

– Tak jak większość ówczesnych bytów maszynowych – zauważył rozbawiony nieco zaskoczeniem mechanika Jedyny. – Ale Poms nie dostąpi transgresji, która wzniosłaby go na wyższy poziom ewolucyjny. Jedność... – przerwał na moment, by po chwili dokończyć suchym tonem – posiadała odpowiednie algorytmy programowe, umożliwiające przeskok. Poms nie. Jest on w każdym razie na swój sposób „żywy”, przekonany, że stanowi świadomy byt w mechanicznym ciele. Lepiej, żebyście o tym pamiętali. Traktujcie go z szacunkiem. On wierzy, że istnieje.

– To coś myśli, że jest człowiekiem – prychnął Hub. Jedyny uśmiechnął się.

– Byłem pewny, że od razu to zrozumiesz, Tansky. Grunwald?

– Tak... panie kapitanie?

– Zostaw już kryształy. Wyciągnęliście wystarczająco dużo. Pójdziesz z Monsieurem i Pomsem do podziemia maszynowego. Tam dowiesz się, co macie wymontować. Ja udam się... na mały spacer, a Hakl i Tansky zawiozą kryształy na „Wstążkę”. Rozłączcie sanie, zrobimy dwa transporty. I zabierzcie ze sobą Wise. Źle wygląda. Erin?

– Tak?

– Podejdź tu do mnie na chwilę.

Hakl nie oponowała. Zbliżyła się do Antenata. Jedyny uśmiechał się, ale nie dała się zwieść. Jego piękna twarz zdawała się jaśnieć wewnętrznym światłem i to ją przerażało.

– Ten cały Tansky.... ten Personal – powiedział, gdy Hub z Monsieurem skierowali się do wyjścia – nieco mnie... martwi. Zostawiam go przy życiu tylko dlatego, że jest przydatny. Nie wykluczam jednak tego, że będzie chciał przełamać blokady programowe statku i uciec. Gdyby jakimś cudem udało mu się złamać imprint i moje kody, nie dopuścisz do tego. O ile chcesz zobaczyć wciąż żywego Myrtona i tego grubego, śmiesznego mechanika. Rozumiemy się?

– Tak, panie kapitanie – odparła martwo. Transgres obawiał się zdolności Huba? Czemu? – Co mam zrobić z Wise?

– To znaczy?

– Nie jest ranna fizycznie – odparła. – AmbuMed może poeksperymentować z lekami, ale nie wiem, czy wyprowadzi ją z tego stanu, w którym teraz jest. Może pan mógłby...

– Nie. Nie zamierzam w nią ingerować. Nie zakłócę jej tożsamości – powiedział Jedyny, ale już się nie uśmiechał. Zerknął na Pinsleep. – Potrzeba tu bardziej prymitywnych metod. A Wise jest silniejsza, niż myślisz. Znam ją.

– Dziewczyna ostatnio dużo przeżyła – przypomniała Hakl. – Może za dużo, jak na jedną osobę. W końcu powrócił do niej... koszmar, który wcześniej uważała za halucynacje.

– W takim razie zajmij się tym – odparł Antenat. I odsuwając się już od Erin, dodał na odchodnym: – Masz w końcu doktora. Wykorzystaj go.




Podziemie mechaniczne z pewnością nie przypominało typowej maszynowni.

Klekoczący Poms prowadził ich szerokim, częściowo skorodowanym ze starości korytarzem. Jak zauważył Monsieur, musieli znajdować się w cudem ocalałej części czegoś w rodzaju „pokładu dolnego”, choć, jak zakładał mechanik, tak wielka jednostka jak „Nemesis” musiała posiadać znacznie więcej pięter. Te, które były na samym dole, zostały zapewne kompletnie zniszczone w trakcie upadku okrętu.

– Nie mam pojęcia, co tu niby mamy brać – narzekał Monsieur. – Kryształy, pewnie z oprogramowaniem, rozumiem, ale to? Tu są tylko jakieś silosy... – Wskazał ręką na wielkie elementy górujących nad nimi tłoków i napęczniałych stalowych kształtów, skrywających mechaniczne elementy statku. – Mamy to rozmontować i zabrać na skokowiec?

– Tędddy – wygenerowała brzękliwie Maszyna. – Gene... gene... generatorrr.

– I jeszcze mechaniczny półgłówek – jęknął cicho mechanik. Grunwald nie skomentował. Myślał, i to dość intensywnie. Mieli naprawdę sporo na głowie i bez mechanicznych zabawek transgresa.

Kiedy Antenat nie przejął jeszcze ciała Jareda, ten wspomniał o tym, że na Terrę prowadzi dziura głębinowa Nemesis. Czemu nazwano dziurę tak samo jak statek? Jeśli stworzyła ją Jedność, zapewne wie o upadku Antenata w tym konkretnym sektorze... wie o wraku. Jedyny wspominał coś o otwartym włazie zostawionym przez Premaszynę. To oznacza, że Maszyny już tu były i że dziura Nemesis może jakoś łączyć się z okrętem o tej samej nazwie.

Co im to w każdym razie daje? Niewiele. Z wyjątkiem tego, że jeśli tu długo pozostaną, Jedność ich odnajdzie. Jedność, która według słów Jareda interesuje się człowiekiem potrafiącym przejść Głębię bez powikłań. I która prędzej czy później dostrzeże, że jej ulubiona Maszyna – właśnie Jared – nie składa już raportów.

Pięknie. Może trzeba było zgodzić się na propozycję Natriuma Gatlarka? Ale z drugiej strony... kolejny transgres?

– Tttuu – wybrzęczała znienacka Maszyna. – Tttu... stać. Stać.

Zatrzymali się tuż przy rozerwanej od środka posadzce. Czarna dziura wyciągała w ich stronę macki kabli i fragmenty skorodowanego metalu. Tu, w węższej części podziemia maszynowego, chyliły się ku nim stare, trupie monolity maszynerii, wciąż szumiącej jakimś gasnącym echem. Niecałe sto metrów dalej korytarz kończył się zawaliskiem i czymś, co wyglądało na stare, ciemne jezioro z wysepkami elementów maszynowych.

Poms wyprzedził ich nieco i nachylił się w kierunku dziury. Patrzyli, jak sięga metalowymi, chudymi chwytakami, jak wysuwa teleskopowo swe kończyny i gmera w ciemności, szarpiąc za korzenie drutów i rozłupane fragmenty powykręcanych metali. W pewnym momencie wyciągnął jakiś zgnieciony, postrzępiony metalowy kształt, by odrzucić go i szukać na nowo. Brzęczał przy tym i terkotał, wydając całą serię komputerowych dźwięków.

– Czego szukasz? – spytał Grunwald, ale Maszyna nie zareagowała.

Zamiast tego zniżyła się jeszcze bardziej i trzeszcząc z wyraźnego wysiłku, wyciągnęła czarny walec, do którego z obu stron doczepiona została jakaś poplątana konstrukcja. Pociągnęła mocniej i oderwała przedmiot, delikatnie kładąc go obok wyrwy.

– Co to takiego? – spytał ponownie Myrton i Poms tym razem zareagował. Uniósł się lekko i skierował zielonkawą szczelinę „oczu” na byłego kapitana „Wstążki”.

– Rozzdzielnik mikrotów – wyjaśnił. – Mikkkroty.

– Co on gada? – nie zrozumiał Grunwald.

– Mam nadzieję, że to nie to, co myślę – wtrącił nagle mechanik. Jego głos pobrzmiewał niepewnością i niedowierzaniem.

– A co myślisz?

– Że to zakazana technologia maszynowa – powiedział powoli Monsieur. – Plagowy mechaniczny złom zamierza wpakować nam na statek świadome, maszynowe nanity.

– Mikkroty – zabrzęczał z zadowoleniem Poms i schylił się po kolejny walec.

– Jak to: zakazana technologia? Hej, zaczekaj z tym czymś...! – Myrton podszedł do Maszyny, która przerwała na moment pracę i obróciła ku niemu swoją dziwaczną głowę. – Nie zabierzesz tego na mój statek!

– Władddccca...

– Nic mnie nie obchodzi twój „władca”! Maszynowe nanity? Jeśli to coś rozlezie się po „Wstążce”...!

– Nie możemy nic poradzić...

– Co tam jęczysz, Monsieur?!

– „Wstążka” nie jest już pańska – przypomniał słabym głosem mechanik. – I nie jest już pan kapitanem. Pamięta pan?

– Do Plagi z tym wszystkim! – syknął Grunwald. Odwrócił się od zaskoczonej Maszyny i podszedł do jednej ze ścian korytarza.

Stał tam przez moment, zapatrzony w wystającą z niej plątaninę kabli, podczas gdy odbiornik w hełmie Monsieura wyłapywał niewyraźne, ledwo wyartykułowane przekleństwa. Potem usiadł wprost na skamieniałej posadzce.

– Panie... kapitanie? – doleciał do niego głos mechanika. Myrton machnął ręką.

– Po prostu Myrton. Masz rację, Monsieur. Sam wcześniej mówiłem... Masz rację.

Zapadła cisza. Poms, straciwszy zainteresowanie, ponownie nachylił się ku dziurze i zaczął wyciągać kolejny zasobnik „mikrotów”.




Wbrew podejrzeniom Jedynego Tansky nie zamierzał uciekać. Miał inne plany.

Szedł z Erin Hakl niemal potulnie, pchając przed sobą sanie wypełnione zebranymi kryształami pamięciowymi i kawałkami starych podzespołów. Tuż obok dreptała półprzytomna Wise. Dziewczyna dała się prowadzić, ale niekoniecznie wiedziała, dokąd zmierza. Jej oddech, przekazywany przez mikrofon skafandra próżniowego, był spokojny i przez to nienaturalny.

– No i co pani uważa, królowo? – spytał Hub, gdy przeszli już spory kawałek od włazu „Nemesis”.

– Co masz na myśli, Tansky?

– To, że to nasza jedyna szansa – wyjaśnił komputerowiec. – Mamy Wise, on ma Grunwalda i Monsieura. Pohandlujmy.

– Niczym nie będziemy handlować.

– On nas słyszał – zauważył Hub. – Dlatego razem nas puścił.

– I co w związku z tym?

– To, że jego to bawi. Wie, że plan z Wise może okazać się skuteczny, więc wysłał mnie z jedyną osobą, która jest nastawiona do niego gorzej niż Grunwald.

– Daj sobie z tym spokój – westchnęła Hakl. Wciąż patrzyła z niepokojem na Pinsleep, która zdążyła się już kilka razy potknąć i o mało nie przewróciła na kamienistą powierzchnię planety. – Jesteś monotematyczny, Tansky. Długo będziesz męczył o to samo?

– Tyle, ile trzeba – zauważył komputerowiec nieco rozbawionym tonem. – A jeśli można wiedzieć... co tam naszeptał królowej do ucha nasz nowy, przystojny kapitan?

– Zaraz zobaczysz – odpowiedziała niechętnie. – O ile to zrobię.

– Tak? A co takiego?

– Jesteśmy już na miejscu. – Zignorowała jego pytanie. – Zaczekaj z tymi saniami... i z Pin. Spróbuję otworzyć właz.

Podeszła szybkim krokiem do „Wstążki” i zaczęła wprowadzać instrukcje do odblokowania śluzy. Poszło szybko: najwidoczniej Jedyny naprawdę chciał ich wpuścić na pokład.

– Wchodzimy – oznajmiła, wracając po Wise.

– Lód – wymamrotała cicho Pinsleep, ale Hakl nie miała na to czasu.

Wciągnęła dziewczynę do śluzy. Dołączył do niej Tansky razem z saniami. Erin klepnęła ręką w panel i wspólnie z Hubem zaczekała na wyrównanie ciśnień.

– Gotowe – oznajmiła po chwili, otwierając wewnętrzne grodzie. Przeszła przez nie szybko i pozostawiwszy na moment Pin, zaczęła zdejmować hełm. – Tansky?

– Tak, królowo?

– Zostaw te sanie – powiedziała. – I wejdź do Serca. Transgres mówił, że idzie na jakiś „spacer”. Masz więc chwilę, by coś zdziałać. Może pomysł z szantażem mi się nie podoba, ale z pewnością podoba mi się zhakowanie blokad, które nasz nowy kapitan powsadzał do „Wstążki”.

– Słuszna koncepcja.

– Bierz się więc za to. Ja... muszę zająć się Pin.

Odwróciła się ku astrolokatorce i dotknęła zatrzasków jej hełmu. Słyszała, jak Hub zdejmuje próżniową bańkę hełmu i zmierza we wskazanym kierunku. Jednak jej posłuchał. Miała tylko nadzieję, że naprawdę zrobi to, co mu nakazała.

– To głupi pomysł – mruknęła, patrząc na półprzytomną twarz astrolokatorki – ale jeśli masz lepszy, to dawaj.

– Zimno – wyszeptała Wise. Erin kiwnęła głową.

– Tak myślałam.




Jedyny był niespokojny.

Przejęte maszynowe ciało, wzmocnione fragmentami jego dawnej powłoki, sprawdzało się znakomicie, ale czuł, że nie jest w pełni sobą. Coś się nie zgadzało – coś u samej podstawy jego nowego istnienia. Było coś, co zaburzało równowagę. Blokowało zyskanie pełni możliwości. Czuł, że nie myśli jak wcześniej – jakby za mocno tkwił w realnym świecie. Powinien przeskoczyć już podstawowy poziom duchowej emergencji... a nie mógł tego osiągnąć. Świadomość wciąż tkwiła w cielesnej klatce – i to pomimo wchłonięcia resztek starego genotypu. Czy to była cena za przejęcie tak niedoskonałej, mechanicznej formy? Dobrze chociaż, że stał się silniejszy... ale to nadal było zbyt mało.

Powinien zrobić to, co niegdyś: przejść przez strukturę i wrócić. Przeniknąć Głębię. Upewnić się co do samego siebie. Utwierdzić swoje istnienie. Mechaniczny awatar był jednak mało elastyczny i toporny. Ograniczał go. Pocieszał się wszakże myślą, że ten problem jest co najwyżej czasowy. Upora się z nim prędzej niż później. Na razie musiał dokończyć inne sprawy. I zrealizować swe plany.

Definitywne ustawienie autodestrukcji „Nemesis” zajęło mu mniej czasu, niż myślał. Zakopany głęboko pod ziemią, wymarznięty rdzeń okrętu ożył, gdy tylko dotknął go swoją wolą. Zapomniane mikroty, krążące żyłami statku, wyczuły impuls nakazu i zaczęły zbierać się w zniszczonym podziemiu maszynowym i głębiej: tam, gdzie pradawne systemy komputerowe ciągle szeptały do siebie linijkami porwanego kodu. Niczym pracowite owady łączyły przerwane kable i wskrzeszały energetyczne silosy. „Nemesis” nie miał już nigdy polecieć, ale jego rdzeń miał zginąć w wielkim rozbłysku i zniszczyć część planetarnej powierzchni.

To było, jak by to powiedzieli Stripsowie, konieczne. Ale i ryzykowne. Antenat nie widział jednak powodu, dla którego miałby zostawiać „Nemesis” Jedności. Tego, jaka będzie przyszłość Wypalonej Galaktyki, nie mógł może jeszcze w pełni ekstrapolować, ale był pewny, że nie będzie to przyszłość maszynowa.

Możliwe, że Jedność dowie się, co uczynił. Ale wtedy będzie już za późno.

Niestety, nie było za późno dla Klanu Naukowego.

Wciąż orbitujące wokół B612 jednostki, analizujące niezrozumiały fakt przemiany sektora Trzech Planet w system jednoplanetarny, nie odkryły może sygnatury lądującego na planecie skokowca, ale zauważyły krzyk „Nemesis”. Wpółożywiony okręt tego, którego nazywano Plagą, wskutek wskrzeszenia rdzenia krzyknął bowiem serią rozproszonych sygnałów – ostatnich meldunków, zapamiętanych przez Sztuczne Inteligencje, które, powstając z niebytu, przypomniały o sobie wrzaskiem przedśmiertnych rozkazów, poleceń i wezwań. „Nemesis” rozbrzmiał zatem wołaniem o pomoc, pękiem informacji o korekcie kursu czy – co było dość upiorne – okrzykami ginących dowódców i przerażonego personelu. I choć nie była to może znana Zjednoczeniu szeroka wiązka transmisyjna, to przekaz okazał się na tyle podobny, że zaskoczone statki Klanu zaczęły kierować swoje sensory na fragment planety z zakopanym wrakiem.

Jedyny wyczuł zainteresowanie Klanu w momencie, gdy opuścił już wrak. I uśmiechnął się. Wyglądało na to, że sprawy ruszą szybciej, niż się spodziewał.

Powoli, nie śpiesząc się zbytnio, Antenat zaczął iść w kierunku „Wstążki”.




Myrton Grunwald nie odzywał się prawie przez całą drogę powrotną.

Dwa walce wypełnione ożywionymi nanitami spoczęły na saniach pchanych przez Monsieura. Ostatni, trzeci walec niósł Poms. Maszyna wyglądała na bardzo przejętą swoim zadaniem. Co chwila bełkotała do siebie rozstrojonym komputerowym głosem i Myrton zaczął wierzyć, że Personalny Opiekun Maszynowy tylko pozornie trzyma się na nogach. Mówiąc dosadniej – Maszyna nie wyglądała na okaz zdrowia psychicznego. Zauważył to i Monsieur.

– Zaraz się rozpadnie – oznajmił, poprawiając uchwyt sań antygrawitacyjnych. – Nasz nowy kapitan chyba trochę przeholował z recyklingiem. Ej ty! – krzyknął do Pomsa, który odwrócił się w jego stronę, niemal się przewracając. – Wiesz chociaż, gdzie jesteś? I kim jesteś?

– Właddca...

– Dobra, władca. W porządku. O co innego pytałem. Wiesz, gdzie jesteś?

– Niestabbbilna powie... powierzchnia – poskarżyła się Maszyna. – Niestabbbilna.

– Nie dogadasz się z nim – zauważył Grunwald.

– Zobaczymy – stwierdził niezrażony mechanik. – Poms, tak? Słuchaj. Powiedz nam coś o... władcy, co? Chyba bardzo go szanujesz, co?

– Władddca...

– No wiem, że władca. Możesz coś o nim powiedzieć?

– Właddca wie – wyjaśniła Maszyna. – Konnn. Koniec.

– Jaki znowu koniec?

– Konnnniec.

– Czego znowu koniec? – nie zrozumiał Monsieur. – Może trochę jaśniej? Koniec czego?

– Władddca wie. Konniec – wyjaśnił zadowolony z siebie Poms. Maszyna przyspieszyła kroku. – Konnniec końńńców.

– Mówiłem ci – zauważył z niejaką satysfakcją Myrton. – „Władca wie. Koniec końców”. Kupa przydatnych informacji.

Mechanik nie odpowiedział. Zbliżali się zresztą do „Wstążki”. A przed nią, tak jak spodziewał się Grunwald, czekał już Jedyny.




To, co sama Erin uważała za głupi pomysł, mogło okazać się jedynym ratunkiem dla Pin.

Z początku położyła Wise do AmbuMedu, który niemal natychmiast zdiagnozował „przeciążenie personala” plus kilka niekonkretnych symptomów, z ewentualnym efektem katatonicznym. Co gorsza, urządzenie zaproponowało nie tyle stosowany przez Pinsleep neurodopaminel, co całą serię środków chemicznych z mniejszym lub większym ryzykiem stosowania. Tu wewnętrzna, skromna SI AmbuMedu pozostawiała decyzję w ludzkich rękach. Najgorsze było wszakże to, że każda z podjętych kuracji uniemożliwiała stosowanie innej bądź znacznie ją ograniczała. Zupełnie jak w średniowieczu Ery Terrańskiej: większość ze specyfików miała swoje efekty uboczne bądź nie zalecano stosowania ich wspólnie z innymi. Paranoja.

– Nie może być tak źle – szeptała do siebie Hakl, patrząc na wytyczne. – Ryzyko katatonii? To jakiś absurd. Miałaś już podobne sytuacje, dziewczyno. Teraz się rozsypałaś?

Cóż, najwidoczniej każdy ma swoje granice wytrzymałości. Sama świetnie o tym wiedziała. Ale nawet Erin nie rozpadła się aż tak bardzo po tym, co ją spotkało. Wise w końcu pękła. Inna sprawa, że kruszono ją powoli, latami. To stałoby się prędzej czy później.

Problem w tym, czy uda się ją teraz uratować.

On wiedział, pomyślała nagle Hakl i odsunęła wzrok od czaszy urządzenia. Dlatego nie chciał jej gmerać w mózgu. Jeszcze by coś poprzestawiał... i nagle nie byłoby Pin, tylko jej ozdrowiała kopia. Kopia z innym mózgiem.

Miło wiedzieć, że pewnych rzeczy nie przeskoczy nawet transgres. Inna sprawa, że aby uratować dziewczynę z załamaniem nerwowym, Erin potrzebowała szaleńca. I mogła mieć tylko nadzieję, że ją uzdrowi... a nie zabije.

Doktor Harpago Jones wisiał w uprzęży stazowej, przykryty folią zabezpieczającą. Wyglądał niegroźnie – niczym zapomniany, stary mebel. Biorąc pod uwagę zasadę działania Białej Pleśni, był technicznie martwy. I kompletnie bezpieczny.

Hakl westchnęła. Uprząż była prosta, wystarczyło przestawić mechaniczny dozownik z antytezą Białej Pleśni – jej Czarną wersją – i czekać na efekt. Wyciągnęła więc rękę i, nieco niepewnie, uruchomiła proces wskrzeszania.




– Grunwald, Monsieur – powitał ich Antenat. – Nareszcie. I mój drogi Poms.

– Mikrottty – poinformowała z dumą Maszyna, unosząc trzymany walec. Jedyny kiwnął nieznacznie głową.

– Świetnie – odparł. – Monsieur? Wchodzisz razem z saniami i Pomsem do środka. Pozostali już są na „Wstążce”. Ja muszę... porozmawiać z moim zbrojeniowcem. Co ty na to, Grunwald? Mała pogawędka?

– Jasne – chrząknął Myrton. Mechanik zerknął na niego niepewnie kątem oka, ale były kapitan niemal niedostrzegalnie pokręcił głową i Monsieur skierował się do śluzy. Po chwili otworzył grodzie i razem z Maszyną zniknęli we wnętrzu skokowca.

– To zabawne – zauważył Antenat. Po pięknej twarzy transgresa krążył delikatny uśmiech. – Nie macie nawet pojęcia, jak proste są wasze odczyty. W czasach Imperium ich wyższą wersję nazywano nadjęzykiem. Połączenie wysokich struktur semantycznych z mikrosygnałami ciała i ducha. Skuteczniejsza forma komunikacji, stosowana głównie wśród Wyższych Rodów. Niekiedy tak obnażająca prawdziwe intencje, emocje czy zwykłe złośliwości... że wręcz bolesna. Nic dziwnego, że w większości wypadków zdawano się na prajęzyk... prymitywną formę porozumienia. Pozbawioną większości metasygnałów.

– I cóż takiego mówią panu owe magiczne sygnały... panie kapitanie?

– To, że powinienem cię tu zostawić, Grunwald – odpowiedział Jedyny. Transgres wciąż się uśmiechał, jego bose stopy krwawiły od ostrych kamieni B612. – I przyznam, że mam na to wielką ochotę.

Myrton nie odpowiedział. Ale Antenat nie potrzebował zachęty.

– Przyznaję, że jesteś intrygujący – zaczął, wyciągając niedbale dłoń i na oczach zdumionego Grunwalda formując sobie siedzisko z porozrzucanych dookoła kamieni. – Nie jesteś transgresem, co do tego jestem niemal pewny. – Usiadł na brzegu niewielkiego postumentu i złożył dłonie w niewielki trójkącik podpierający brodę. – Nie masz w sobie nic, nawet fragmentu wirusa, który nazywacie psychofizją. A jednak coś w tobie jest, zbrojeniowcu. Coś, czego nie rozumiem, i to mocno mnie irytuje. Szczerze mówiąc, irytuje mnie to tak bardzo, że mam ochotę po prostu... cóż... – transgres wzruszył ramionami – dokonać twojej natychmiastowej eutanazji. W sposób bolesny. By wyrównać miarę owej irytacji.

Myrton wciąż milczał, instynktownie czując, że wdawanie się w tym momencie w dyskusję nie jest najlepszym pomysłem. Anna z „Karmazyna”, pomyślał. Ona także kochała dźwięk swojego głosu. Lubiła mówić. A dopóki mówiła... miałeś szansę, by przeżyć.

– Kim zatem jesteś? – zastanawiał się Jedyny swobodnym, akademickim tonem. – Z tego, co wiem już z Synchronu, genotyp masz dość stary. Z Ery Terrańskiej? Interesujące. Jakim cudem się zachował? To zresztą w tym momencie nieistotne... Ważne jest to, co mówi nam owa Era. – Transgres spojrzał wyczekująco na Grunwalda, ale były kapitan „Wstążki” wciąż trwał w pozornym bezruchu. – Nie jesteś ciekawy, co to takiego? – podjął. – A może nawet się nie domyślasz? Powiem ci: mówi nam o czystości. O genach nieskażonych technologią. Być może to przez nie jesteś odporny na personal. A jednak korzystasz z urządzeń stosowanych w Zjednoczeniu. Potrafisz je nawet zimprintować! Nie wiem, czy wiesz, ale imprint wymyśliły Maszyny. Nie był nawet znany... w moich czasach. Czy to nie zaskakujące? Może zatem jesteś wytworem Maszyn? Nie, raczej nie. Inaczej po co interesowałaby się tobą Jedność? Ta hipoteza się nie sprawdza. – Zamachał niedbale ręką. – Sam więc widzisz, jaki mam z tobą problem. I co ty na to?

– Przykro mi – odpowiedział wreszcie Grunwald, starając się, by ton, pomimo coraz silniejszego lęku, rozbrzmiewał lekkim znudzeniem. W przypadku psychopatów nigdy nie należy okazywać strachu, to wiedział akurat świetnie. Szybko się wówczas nudzą i dążą do ostatecznych rozwiązań.

– To za mało! – parsknął Jedyny, wstając z siedziska. – Mam uwierzyć, że sam nie masz pojęcia, kim jesteś? Mógłbym przesondować ci mózg po ostatni neuron... ale mam przeczucie, że jest tam pusto. Nic tam nie znajdę, więcej już kołacze się w biednym Pomsie. Dlatego nie pozostawiasz mi wyboru.

– Jakiego... wyboru? – spytał Myrton. Odbiec się nie uda, to wiedział świetnie. Może atak? Coś z zaskoczenia... jeden z kamieni? Rozwalić mu łeb na miazgę, a zanim się zregeneruje...

– Będziesz przydatny – oznajmił spokojniej Antenat. – Albo zginiesz. A to, czy jesteś przydatny – dodał, zerkając w niebo B612 – będziemy wiedzieli już za krótką chwilę.




Ten proces wskrzeszenia był nieco inny niż zwykle.

Z reguły każde wskrzeszenie ze stanu stazy wygląda podobnie: wskrzeszany chwyta się życia, pragnąc do niego powrócić. Łapie swój pierwszy oddech zachłannie, jakby nie istniało nic oprócz pragnienia powstania. I trudno się dziwić. W gruncie rzeczy jest to przecież powrót z mroków śmierci, powrót zza pleśniowego grobu.

Problem był tylko taki, że Harpago nie chciał zostać ożywiony.

Jego ciało skuliło się w odruchu odrzucenia Czarnej Pleśni. Wskrzeszenie zadawało mu gwałt: doktor całym swoim jestestwem pragnął pozostać w stazie. Erin Hakl cofnęła się odruchowo. W pierwszej chwili zapragnęła zatrzymać proces, ale było to już niemożliwe.

Dygoczący doktor zsunął się na posadzkę, dysząc ciężko. Jego oczy przesłonięte były bielmem Głębi – charakterystycznym objawem chorych na chorobę pogłębinową.

– Doktorze... – szepnęła Hakl, kucając przy skurczonym ciele. – Jones...

Harpago zamrugał. Bielmo nieco przygasło, ale wzrok nadal miał nieprzytomny. Erin przytknęła mu do ust wiszący wcześniej przy uprzęży dozownik z fluidem.

– Doktorze, to ja... – zaczęła niepewnie. – Harpago, przepraszam. Musiałam. Jest źle. Nie wiem, co dzieje się z Pinsleep. Przepraszam – powtórzyła – wiem, że nie powinnam tego... Słyszysz mnie? Jones?

– Hakkl... – wycharkotał, przełykając fluid. Erin zacisnęła usta. Nie zdawała sobie z tego sprawy, ale po policzkach popłynęły jej łzy.

– Doktorze – zaczęła – dużo się zmieniło. Rozumiesz, co mówię?

– Rozumiem – powiedział wyraźniej, powoli unosząc się do pozycji siedzącej. Kiwnęła głową.

– Dobrze. Posłuchaj... mamy kłopoty.

– Dużo... się... zmieniło? – spytał słabym głosem i zrozumiała, że spróbował zażartować. Uśmiechnęła się.

– Tak, istotnie – przyznała, ocierając łzy. – Ostatnio nic nowego, co? Ale potrzebujemy cię, jak zwykle. Ja cię potrzebuję. I Pinsleep Wise. Dasz sobie radę?

– Grunwald...?

– Nie myśl teraz o Myrtonie. Nic mu nie jest. Wszystko też w porządku z Monsieurem. Ale Pinsleep miała załamanie. Silne załamanie. Leży w AmbuMedzie. Może wpaść w katatonię albo gorzej. Musisz ustawić jej leczenie. Proszę.

Kiwnął głową. Pomogła mu wstać, ale widać już było, że odzyskuje siły. Pytanie tylko, na jak długo. W każdym razie zbliżył się do AmbuMedu i zaczął dotykać palcami czaszy i pulpitu, wywołując drobiazgowe analizy i zmieniając ustawienia. Erin odsunęła się nieco, nie chcąc mu przeszkadzać. Rozluźniła się, dopiero teraz zdając sobie sprawę, że mięśnie miała napięte jak postronki. Ale rozluźnienie było tylko chwilowe. Drgnęła zaraz nerwowo, gdy „Wstążka” zasygnalizowała otwarcie śluzy. Ktoś przybywał i choć nie miała ochoty spuszczać Jonesa z oczu, musiała upewnić się, co się dzieje.

Z ociąganiem i wciąż patrząc kątem oka na pracującego doktora, podeszła do interkomu w jego gabinecie.

– Kto tam? – spytała, naciskając przycisk otwartego łącza.

– Monsieur.

– A Myrton?

– Został na zewnątrz. Transgres chce z nim pogadać.

Tego się obawiała. Miała przeczucie, że do tego dojdzie. „Chce z nim pogadać”? Na zewnątrz skokowca? Nacisnęła ponownie przycisk.

– Monsieur – powiedziała szybko – musisz natychmiast przyjść do gabinetu doktora Harpago. Ja muszę wyjść na zewnątrz.

– Hę?

– Transgres... Jedyny zamierza zabić Myrtona – wyjaśniła, zauważając, że Jones przerywa wprowadzenie komend do AmbuMedu i patrzy na nią z wyraźnym zdumieniem. – Przyjdź do gabinetu. Doktor Harpago jest wskrzeszony. Pomaga Wise, ale... musisz tu przyjść. – Puściła przycisk.

Miała nadzieję, że mechanik zrozumie konsekwencje zostawiania chorego na chorobę pogłębinową z nieprzytomną pacjentką i ruszy cztery litery na tyle szybko, by ubiec ewentualne kłopoty. Odwróciła się do doktora.

– Jones...

– Jaki Jedyny? Jak to: zabić Myrtona? – spytał niepewnie Harpago. – Mówiłaś, że z nim w porządku?

– Bo nic mu nie jest – powiedziała tonem, który nawet jej samej by nie przekonał. – Postaram się o to. Wszystko ci wytłumaczę, ale w tej chwili najważniejsza jest Pin. Dasz sobie radę?

– A mam... inne wyjście?

– Nie. – Uśmiechnęła się słabo. – Zaraz tu przyjdzie Monsieur. Odpowie na wszystkie twoje pytania. I... pozostań sobą. Proszę.

– Zrobię, co będę mógł – obiecał, i Hakl to wystarczyło. Kiwnęła mu tylko głową i niemal wybiegła z gabinetu, kierując się do zbrojeniówki.




– Zbliżają się – poinformował Jedyny, zerkając w niebo B612. – Statki Klanu Naukowego. Niewielkie skokowce. Część większych jednostek została na orbicie, ale te mnie nie interesują. Co do samych skokowców, zakładam, że to staroimperialne konstrukcje. Powiedzmy, że dwie sztuki. A ty jak myślisz, Grunwald?

Myrton wzruszył ramionami, ale zaraz pożałował tego odruchu. Transgres nagle, niespodziewanie, zabrał mu dech. Kontrolki hełmu zapaliły się na czerwono.

– Zła odpowiedź, Grunwald – zauważył Jedyny, zwalniając po chwili ucisk. – Stąpasz po cienkiej linie. Lepiej się skup, jeśli chcesz przeżyć.

– Nie rozumiem... – wychrypiał Myrton.

– Imprint, Grunwald. Nie jesteś przecież tępy. Chodzi o imprint. Jak imprintujesz statki i urządzenia?

– Połączenie personalowe...

– Nie masz personala, Grunwald. Nigdy go nie miałeś.

– Podłączałem się...

– Podłączałeś, powiadasz... zawsze tak było?

– Tak!

– Błąd – uznał Jedyny, wyciągając rękę w stronę byłego kapitana „Wstążki”. Ból pojawił się nagle, rozjarzył w ciele i tym razem pozostał nieco dłużej. – Błąd, błąd, błąd. Owszem, podłączałeś się, ale do czego? I czym? Nawet twoje porty dostępowe to protezy. Poczekaj... – Dotknął na moment nosa w parodii nadzwyczajnego skupienia. – Twoja matka, tak? Jak się nazywała? Tylko się prześlizgnę...

Myrton krzyknął. Wola Jedynego dotknęła jego mózgu niczym zimna macka. Były kapitan „Wstążki” szarpnął się i osunął na kolana.

– Melisa Grunwald – oznajmił z satysfakcją transgres. – Zabita w ataku terrorystycznym Loży, czyli, de facto, Jedności. Osłonił ją twój ojciec, który zginął na miejscu. Ona dogorywała w placówce medycznej. Wszystko przez eksperymenty Klanu i Zjednoczenia z synchronizacją. Maszynom to się nie podobało, bo szykowały własną synchronizację Strumienia, którą dopiero co tak uprzejmie nam podarowały. Nieważne. Popatrzmy. Podłączają cię zatem kablem do aparatury lekarskiej, wierząc, że tylko tak z nią jeszcze „porozmawiasz”... w zasadzie niemal zostajesz podpięty do ciała umierającej matki, ale ty wychodzisz poza kabel. Nie masz personala, więc to nie mogło być standardowe połączenie. Przechodzisz poza jej śmierć. Jaki z tego wniosek?

– Pierdol... się...

– A taki – odpowiedział z zadowoleniem Jedyny – że w tym wszystkim ważne jest umieranie.




Oczywiście zabrała plazmówkę.

Karabin leżał tam, gdzie zdecydował się umieścić go Antenat: w zbrojeniówce. Arogancja transgresa mogła mieć wreszcie jakiś pozytywny skutek. Taką przynajmniej nadzieję miała Erin, gdy założyła pośpiesznie skafander próżniowy i pobiegła w stronę śluzy.

– Hub! – krzyknęła, wybierając opcję kontaktu przez hełm. – Tansky!

– Co tam, królowo?

– Odblokuj mi śluzę na szybko! Muszę wyjść na zewnątrz, i to zaraz!

– Robi się.

„Wstążka” nigdy nie była małym statkiem. Niemal fregatowy tonaż sprawiał, że nawet dojście ze zbrojeniówki musiało zająć nieco czasu. Erin przebyła w każdym razie tę odległość w niemal rekordowym tempie i wbiegła do wnętrza śluzy. Hub zaczął zamykać wewnętrzne grodzie i uruchamiać proces dehermetyzacji.

– Hakl – odezwał się niespodziewanie w momencie, gdy odblokowywała już karabin, ustawiając strzał na maksymalną moc. – Nie wiem, czy się jeszcze spotkamy po tym, co zamierzasz wykręcić, ale...

– Tak, Tansky?

– Chciałem ci tylko powiedzieć, że zawsze byłaś moją ulubioną muchą.




– To nie jest już Strumień, Grunwald – powiedział Jedyny. – To Synchron. Natychmiastowe, bezpośrednie połączenie. To powinno być więc dla ciebie... stosunkowo proste.

Myrton nie odpowiedział. Ból zablokował mu możliwość wydyszenia kolejnego przekleństwa.

– Pomyśl o tym jako o nowym doświadczeniu. Doświadczeniu na pograniczu śmierci – kontynuował transgres, kucając nad leżącym, skurczonym ciałem. – Takie doświadczenia potrafią zmienić człowieka. Mnie zmieniły, zapewniam cię. I to na dobre.

Grunwald zadygotał. Czerwone, pulsujące wskaźniki hełmu krzyczały ku niemu alarmami. Ostrzeżeniami, na które nic nie mógł poradzić.

– Niebawem umrzesz – wyjaśnił Antenat. – Czujesz to, prawda? Daję ci zatem wybór. Sięgnij tą swoją zdolnością i dotknij zbliżających się statków. Wyczuj je tak, jak potrafiłeś wyczuć personal matki, by się z nią skontaktować po raz ostatni. Albo je zimprintujesz, albo zaraz to wszystko się skończy. Tym razem na zawsze.

Nie mogę, krzyknął, albo zdawało mu się, że krzyczy. Są za daleko. Nie potrafię!

– A kiedy już umrzesz – kontynuował Jedyny – zabiję ich wszystkich. Całą twoją śmieszną, pokręconą załogę. W gruncie rzeczy – dodał, zerkając na otwierane grodzie zewnętrznej śluzy – mogę zacząć już teraz.

Ból nagle zelżał i jego niespodziewany brak był niczym przygniatający do ziemi cios. Myrton jęknął, z trudem łapiąc powietrze.

W wejściu „Wstążki” stała uzbrojona Erin Hakl.

Pierwsza pilot nie wahała się i natychmiast nacisnęła spust. Potężny ładunek plazmowy trafił w ciało Antenata, który zniknął na moment w fioletowo-błękitnym rozbłysku skumulowanej, niszczącej energii. Siła samego wybuchu skoncentrowanej wiązki odepchnęła Erin do tyłu. Grunwald spróbował się podnieść, ale nie potrafił utrzymać się na nogach.

– Erin – wyszeptał, nie mając pojęcia, czy pierwsza pilot w ogóle go słyszy – uciekajcie. Szybko. On...

Energia wystrzału rozproszyła się. A trafiony centralnie Jedyny stał tam, gdzie przedtem. Był kompletnie nagi – plazma nie oszczędziła ubioru – ale nie wyglądał na rannego. Skulił się tylko nieco, by zaraz się wyprostować.

– Tak jak mówiłem już Wise – zaczął nieco ochrypłym głosem – przedtem mieliście szansę. Ale ta szansa przeminęła. A ty, Hakl... – wyciągnął rękę i bezwolna i przerażona Erin popłynęła ku niemu w powietrzu – byłaś wyjątkowo nieposłusznym pierwszym pilotem.

– Nie! – krzyknął Myrton. Ale transgres nawet na niego nie spojrzał.

– Historia lubi się powtarzać – uznał. – Ale teraz nie ma tu doktora, który uratuje naszą dzielną pilotkę jak wtedy, gdy statek przejmował Jared. Jesteś tylko ty, Grunwald. Daj mi więc te przeklęte statki albo ona umrze.

– Nie...! Nie czuję ich, ty plagowy sukinsynu... nie potrafię!

– Patrz więc, jak wycieka z niej życie – powiedział powoli Jedyny i wykonał kolejny gest. Zatrzaski puściły i hełm otaczający głowę Erin wzleciał w powietrze. – Zobacz, jak uśmierca ją atmosfera tej planetki. Patrz... jak ją zabijasz.

Grunwald krzyknął.

W zasadzie nigdy do końca nie zrozumiał, co się potem stało.

Wiedział, że Hakl umiera. Odpływała tak samo, jak on przed chwilą... tak samo, jak jego matka. Wyczuł jej personal i lęk, tkwiący w niej niczym cierń. Bała się o siebie. Bała się o niego. O „Wstążkę”. O całą ich załogę.

To ty powinnaś być kapitanem, pomyślał, czując, że popada w bezsilną, czarną rozpacz. Ja zawaliłem sprawę. Zawalam ją od samego początku.

– Myrton... – usłyszał. Szeptała ku niemu bezgłośnie, ale słyszał ją. Nie miał pojęcia jak. – Proszę...

Niestety, prośby nie miały znaczenia. Znaczenie miał tylko koniec. Grunwald krzyknął ponownie, ale było to już jedynie echo dawnego krzyku.

Mamo.

Melisa Grunwald nie reagowała, głucha na jego krzyki i strach, ślepa na jego rozpacz. Myrton nachylił się, chowając twarz w jej nieruchomej dłoni. Ciałem zaczął mu wstrząsać szloch.

Nie, to było coś innego. A może to samo?

Myrt... Proszę cię. Nie, nie rób tego... Boję się...!

Emma. Przeżyłem to już. I teraz przeżyję to ponownie.

Gdzieś na granicy rozpaczy zaczął rosnąć w nim gniew. A może był to tylko cień dawnego gniewu. Gniewu, który pamiętał. Gniewu, który czekał, żeby się obudzić.

Nie. Nie zgadzam się! Nigdy!

I właśnie wtedy wyczuł Synchron. Synchron skąpany w srebrze.

Sieć była niczym nić łącząca ich wszystkich jak żywa pajęczyna. Natychmiastowe połączenie, galaktyczna siatka. O wiele doskonalsza od Strumienia, niemal żywa. I, gdzieś blisko, płynęły w niej statki Klanu.

Nie były to duże jednostki. Dwa niewielkie naukowe skokowce. Dalej... tu możliwości się urywały, przygniatał go ogrom galaktycznego sektora. Opadł na plecy, nie zdając sobie sprawy, że oczy umknęły mu w tył głowy. Wciąż jednak widział. Coś nawet poza Synchronem, tak jakby odnalezienie okrętów rzuciło go poza sieć. Zrozumiał, że nie jest już potrzebna. Dostrzegał energetyczną siatkę połączeń i kody oprogramowania. Wyciągnął więc ku nim ręce i odcisnął na nich swe piętno. Systemy przyjęły go, a on je zasymilował. Czuł je. I kazał im się wyłączyć.

Gdzieś na orbicie B612 zmierzające do planety skokowce zaczęły nagle raportować problemy techniczne. Sprawa wzrostu energetycznego w sektorze planetarnym została czasowo zignorowana. Wysłano personel techniczny, który – choć jeszcze o tym nie wiedziano – miał długo biedzić się nad „nieznanym wirusem”, by w końcu wykasować i postawić na nowo całe oprogramowanie skokowców w pobliskiej stoczni. Ale tego Grunwald nie miał się już dowiedzieć.

Leżał na powierzchni planety, nie widząc i nie słysząc już niczego.

– I po przedstawieniu – zauważył Antenat. Niedbałym, prostym gestem wsunął hełm na głowę Hakl. Wybrał opcję otwarcia grodzi i wszedł do wnętrza śluzy. – Bądź tak dobra i przynieś go z powrotem, kiedy już dojdziesz do siebie – zakończył nieco rozbawionym tonem.

Erin nie odpowiedziała. Wciąż klęczała obok „Wstążki”, z trudem łapiąc cudem odzyskane powietrze.





Przyznaję z prawdziwą przykrością, iż istoty te przedostają się coraz częściej do imperatorskich Dworców. Można się na nie natknąć nawet w Dziedzińcach Wewnętrznych, a także w Trzecim Kręgu! Jego Imperatorska Wysokość zdaje się aprobować ich obecność, wierząc, że stały kontakt z rasami kseno typu bliskiego – a więc tymi z ras, które potrafią przetrwać w naszej atmosferze – ułatwi nawiązanie porozumienia. To, co się jednak dzieje, nie da się wyrazić w prajęzyku! Nie tak dawno musieliśmy wyplenić kolonię Zagów, która opanowała Stary Dystrykt w pobliżu Ogrodów Edenu. Duża część tych istot zastygła już w skorupy i zaczęła transformować fragmenty Dystryktu, nie biorąc kompletnie pod uwagę praw terytorialnych! Kilka razy musiałem też reagować na ewidentne morderstwa ze strony tych humanoidalnych, wyglądających niemal jak dzieci Hegetów! Jak mam teraz wytłumaczyć przedstawicielom Wielkich Rodów, że Hegeci bez końca się mordują, bo – jak uważają Myśliciele – utrzymują instynktownie swą populację na stałym poziomie, i w ramach tego instynktu pragną kontrolować także populację Edenu?! A te owadzie struktury, budowane przez KhaNosera? Jak mam reagować, skoro są to – rzekomo – przedłużenia ich ciał?

To jakieś szaleństwo!


Strażnik Dworców Slot, fragment listu prajęzycznego do Starszego Zwierzchnika Straży w sprawie problemów z ochroną Dworców Imperatorskich





Myśliciel Pierwszego Stopnia Lektor Seth Trolt, nadzorujący Program Ksenologiczny Imperium, został zamknięty.

Dość szybko zrozumiano, że nie uda się z nim nawiązać żadnego logicznego kontaktu – czy to w pra-, czy w nadjęzyku. Z początku wyglądał, jakby rozumiał, co się do niego mówi, ale trwało to krótko. Przypominał nieco katatonika – lecz tylko do pewnego momentu. Potem zaczynał trzeszczeć.

Wyglądało to upiornie – podobnie jak z wolna przekształcane Centrum Kopuły Myślicieli, nad którym dziura łącznika ze statkiem Pielgrzymów znacznie się powiększyła. Myśliciele raportowali zmianę fizyczną: coś stało się zarówno z powietrzem, jak i z grawitacją. Najwidoczniej Pielgrzymi dostosowywali fragment Kopuły do swoich potrzeb, traktując zaproszenie do kontaktu w sposób dosłowny. I to bez względu na zdanie zarówno nieszczęsnego Trolta, jak i całego jego zespołu.

Tak czy owak, odniesiono sukces. Paradoks Percepcji został przełamany. Inna sprawa, że sukces okazał się jednocześnie porażką.

– Wszystko przechodzi pod ostrą kwarantannę – poinformowała kandydatów kilka godzin później szczupła i zasuszona Tiene Harmot. Myślicielka Drugiego Stopnia, pełniąca rolę zastępcy Lektora Programu Ksenologicznego Imperium, przyjęła ich w otwartym gabinecie Trolta. Jak złośliwie zauważył Jar, zdążyła go już nieco zagospodarować po swojemu. – Wszelkie działania mające na celu kontakt z Obcymi zostają zawieszone do czasu wyjaśnienia sprawy.

– Ksenosolucja paradygmatu... – zaczął Jar Kruk, ale Tiene szybko ukróciła jego zapędy.

– Tylko bez nadjęzyka. Zgodnie z ostatnią wolą Lektora pozostajemy przy starej formie komunikacji, która, jak się zresztą okazało, odniosła sukces.

– Nie nazwałbym tego „sukcesem” – prychnął przysłuchujący się rozmowie karzeł Ed. – Zapieczętowaliście Centrum, które Pielgrzymi przekształcają nam w ksenoplacówkę.

– Chce pan zaprzeczyć, że ustanowienie takiej... prowizorycznej ambasady Obcych wpływa korzystnie na potencjalny kontakt?

– Wasz potencjalny kontakt macie już zamotany w kaftan i naszpikowany neurochemią – zauważył karzeł. – To, czy był to rzeczywiście kontakt, powinni ocenić kandydaci.

– Co pan sugeruje?

– Proszę nam umożliwić spotkanie z Lektorem – odparł Ed i Jar musiał z niechęcią przyznać mu rację. To było jedyne rozsądne posunięcie.

– A co niby miałoby dać takie zezwolenie?

– Analizę tego, co mu się przytrafiło – wtrąciła się milcząca wcześniej Pin Wise. – I wnioski, czego możemy oczekiwać później. Z pewnością wie pani, co reprezentuje każdy z kandydatów. Obecny tu Ed posiada wysoką zdolność interpolacji wydarzeń, dzięki czemu może przeprowadzić drobiazgowe badanie tego, co przytrafiło się Lektorowi. Jar, ze swoją zdolnością ekstrapolacji, sprawdzi, jakie będą efekty owej „przemiany”.

– A pani? Rozumiem, że specjalizuje się pani w prekognicji... – Tiene Harmot zerknęła cokolwiek ostentacyjnie w papiery i elektroniczne czytniki. – Proszę odpowiedzieć mi w takim razie na pytanie, dlaczego żadne z was nie przewidziało takiego obrotu spraw, jaki miał miejsce?

– Dobrze pani wie dlaczego. Z powodu Paradoksu Percepcji. Każda z analiz związanych z PKI rozbijała się o ową osobliwość. Być może coś widzieliśmy... ale nie potrafiliśmy tego do końca zanalizować. Każdy przedwczesny wniosek mógł okazać się błędny bądź katastrofalny w skutkach.

Zastępczyni Lektora nie odpowiedziała. Zamiast tego lekko ścisnęła usta i, niby odruchowo, poprawiła papiery. Nie trzeba było nadjęzyka, żeby zrozumieć, co ją dręczy. Boi się, pomyślał Jar Kruk. I nie chodzi już o przyszłość PKI. Czego się więc obawia? Przepowiedni Pin wygłoszonej przed Tronem Gwiazd?

– Państwa prośba zostanie przedłożona Myślicielom Drugiego i Trzeciego Stopnia – oznajmiła Harmot. – Teraz, jeśli państwo wybaczą... mam sporo pracy.

– Oczywiście. – Uśmiechnięty nieznacznie Ed kiwnął zdawkowo głową i nagle Jar pomyślał, że Tiene Harmot nie boi się prekognicji Wise. Martwi się raczej o to, co mogą zobaczyć, patrząc nie na sytuację, a na nią. Zatem, choć nie miał na to specjalnej ochoty, użył lekkiej ekstrapolacji, prześlizgując się po Myślicielce Drugiego Stopnia, po jej mikrosygnałach, gestach i otoczeniu, w którym tak szybko zdążyła się zagnieździć.

To, co zobaczył, kompletnie mu się nie spodobało. Ale nie odezwał się ani słowem. Uśmiechnął się tylko lekko i, tak samo jak karzeł, skłonił głowę w geście prostego pożegnania.




Głos Imperatora, Kronikarka Imperialna i Dama Zoe Mark wisiała w powietrzu, tuż przed personalnym Oknem Kontaktowym w Sali Pejzażu.

W zasadzie nie była to lewitacja sensu stricto. Antygrawitony wspierały jedynie Okno, podczas gdy Dama wykorzystała właściwości swojego vestimentum. Z jej ubioru wyrosły silne, czarne żyłki, zaczepiające o sklepienie i boczne ściany lichtugi. W ten sposób Kronikarka zawisła w swojej ulubionej pozycji: rozpostartego w czarnej sieci pająka nachylonego nad Oknem. Ciężka, lewitująca obręcz tego ostatniego, nadzorowana przez Silaqui, przypominała oko. Wyświetlany w nim obraz wyglądał jak żywy i rzeczywiście sprawiał takie wrażenie, gdy Dama dotykała ciepłej, energetycznej powierzchni Okna. Widziany za nim kosmos falował lekko, a olbrzymie okręty, skryte w cieniu Etery, przypominały gwiezdne ryby leniwie przemierzające oceaniczne przestworza.

– Koniec formowania – poinformowała stojąca obok Obecność. – Emisyjne połączenie głębinowe otwarte. Lord Hresios składa wysokie Słowo.

– Czy to Słowo to wyraz szacunku? – upewniła się Zoe. Silaqui kiwnęła głową.

– Tak. I znak oddania, Damo. Cała nadjęzykowa emocja połączona z wolą.

– Przyjmuję. Przekaż Słowo otwarcia i oddania.

– Tak, Damo.

Obraz w Oknie przybliżył się. Z wnętrza obręczy powiało chłodem i pustką kosmosu i przez chwilę Mark odczuła przeskok pomiędzy Oknem w lichtudze, Oknem zawieszonym w przestrzeni nad Eterą i Oknem na pokładzie „Woli i Rozkazu”. Był to olbrzymi superpancernik, otoczony przez dwie inne, ponad siedmiokilometrowe jednostki, wyciągnięte z leżącej nieopodal czarnej dziury, a konkretniej – spod jej zwalniającego czas horyzontu zdarzeń.

Obraz zafalował ponownie i oczom Damy ukazał się lord Hresios. Podobnie jak sama Dama i inni członkowie Wewnętrznego Kręgu nosił on vestimentum, choć jego strój był bojową wersją – złotą zbroją VML, vestimentum machina lorica. Lord stał w pozornym bezruchu, wpięty w przedłużenie mechatroniki i komputroniki „Woli i Rozkazu”, nieoficjalnie nazywane „Sercem”, a bardziej oficjalnie – GCM, Głównym Centrum Motorycznym. Całość przypominała wielką mechaniczną mackę, wpiętą w jego ciało końcówkami szponów i nieznacznie unoszącą go nad kamienną posadzkę.

Mówiono, że lord Hresios, podobnie jak sam Imperator, posiada już niewiele ciała, preferując VML łączące go z ukochanym okrętem. Dama nie wiedziała, czy to prawda, ale wrażenie, że rozmawia nie z Hresiosem, a z „Wolą i Rozkazem”, było dość silne. Szczególnie gdy spoglądała na dziwnie martwą, bladą twarz siwego lorda, przeoraną cierniami szydeł GCM i iniektorów stazowych.

– Głosie Imperatora – odezwał się Hresios ciężko w prajęzyku – „Wola i Rozkaz”, tak jak i cała Trzydziesta Trzecia Dłoń Imperatora, są twoje.

– Lordzie Hresios – odpowiedziała, dodając kilka uprzejmych zwrotów w nadjęzyku – to zaszczyt.

– Zaszczyt – zagrzmiało w odpowiedzi – leży po stronie Dłoni. Czym możemy służyć?

– Na początek odpowiedziami – wyjaśniła, szybko utrwalając wypowiedź w prajęzyku. Z tego, co się orientowała, najstarsze siły Imperatora nie przepadały za nadmiernym stosowaniem nadjęzyka. – Czy jego Imperatorska Mość raczył przekazać jakieś rozkazy swej wiernej służce?

– Dopiero co wyrwano nas z bezczasu – głuchy głos lorda zabrzmiał lekkim odcieniem smutku. – „Wola i Rozkaz”, a także „Pragnienie” i „Klątwa”, dokonały wyliczenia przesunięcia chronowego. Wynosi ono dokładnie sto pięćdziesiąt osiem lat, sześć miesięcy i trzy dni. Po wejściu w czas galaktyczny nie otrzymaliśmy żadnych poleceń. Dlatego mamy pytanie, Kronikarko, i zadaję je zarówno ja, jak i lord Astiat wraz z baronową Sepetes. Brzmi ono: czy Imperator wie o naszym powrocie?

– Wie o nim z całą pewnością. Założyłam nawet, że ma dla mnie dodatkowe polecenia z twojej strony, lordzie – odpowiedziała skwapliwie. – Słysząc jednak twe pytanie, zakładam, że Dłonie nie otrzymały żadnych oficjalnych rozkazów z uwagi na dyskrecję całego przedsięwzięcia. Ta operacja – dodała z naciskiem – jest ściśle tajna.

– Nasze przybycie zostanie wkrótce odkryte – zauważył Hresios.

– To możliwe – przyznała Dama – ale wówczas będzie już za późno, by przeszkodzić w planach Najwyższego.

– O jakich planach mówisz?

To był ten moment. Zoe urwała, ale tylko na ułamek sekundy. Jej vestimentum zadrżało.

– Możliwe, że system, do którego zostaliście wezwani, dostąpi oczyszczenia – powiedziała wreszcie, widząc, jak stary Hresios marszczy białe brwi.

– Czy żądasz eksterminacji?

– Tylko w przypadku przełomu w kontaktach z Obcymi – sprecyzowała. – Jeśli go dokonano, na początek potrzebuję imperatorskich liktorów. Przynajmniej jednej kohorty legionu.

– Prosisz o prawie tysiąc Oświeconych. Czemu?

– Proszę o nich tylko wtedy, jeśli możesz ich użyczyć, lordzie. Materiały związane z przełomem muszą zostać zabezpieczone i dostarczone na moją lichtugę... o ile do niego doszło. Zostaną one z czasem dokładnie zanalizowane, a wyniki owej analizy przekazane bezpośrednio na Eden.

– Oczekujesz zatem, że liktorzy pomogą ci przejąć owe materiały. Czy zakładasz opór związany z ich przekazaniem?

– Tak. Zakładam, że Myśliciele nie oddadzą ich chętnie nawet wtedy, gdy użyję Głosu i zatwierdzę prawnie każdy wypowiedziany przeze mnie dekret. Część z nich ukryje swe badania, część je zniszczy... Nie mogę do tego dopuścić. Problem przekracza granice naukowych dyskusji. Do tej pory materiały Myślicieli to były co najwyżej interesujące wyniki pracy naukowej. Możliwe jednak, że doszło do przełomu Paradoksu Percepcji. W takim wypadku praca ta stanie się niebezpieczna. A to oznacza, że trzeba będzie dokonać oczyszczenia Etery.

– Oczyszczenie jest nieodwracalne.

– Wiem o tym. Ale jeśli przełom nastąpi, nikt i nic nie może przeżyć w tym systemie. To warunek późniejszego, zdrowego kontaktu z Obcymi. W pełni kontrolowanego nie przez Myślicieli, a przez Imperatora.

– O co zatem prosisz już teraz?

– O systemową blokadę. I o przekazanie kohorty pod moje dowództwo.

– Będziesz ją miała, Damo – zgodził się lord Hresios. – Kiedy mają przybyć liktorzy?

Zoe Mark nie odpowiedziała od razu. Wisiała przez chwilę w czarnej, pajęczej sieci, patrząc bez słowa przez Okno, by wreszcie odezwać się zimnym i twardym głosem: oficjalnym, wibrującym od tonacji nadjęzyka Głosem Imperatora, znanym dobrze w całej Drodze Mlecznej.

– Pragnę ich teraz, lordzie.




– Nie dopuszczą nas – powiedziała gorzko Wise. – Ani do niego, ani do Pielgrzymów.

– Tego jeszcze nie wiesz – zaprotestował Kruk, ale sam nie wierzył we własne słowa. Wciąż pamiętał strach promieniujący z przyjmującej ich zastępczyni Lektora. – Nie masz pewności, czy...

– Wise ma rację – rzucił podpalający nikotynowca Ed. – Trzeba zbierać manatki i wynosić się stąd... o ile jeszcze jesteśmy w stanie to zrobić.

Była już głęboka noc, kiedy zebrali się w apartamencie przydzielonym Jarowi z uwagi na jego pozycję. Z początku kręcili się po korytarzach Kopuły Myślicieli, ale gdy Następca Rodu zaproponował dalszą rozmowę u niego, nie zaprotestowali. Szczególnie karzeł, który ku zniesmaczeniu Kruka niemal natychmiast dorwał się do barku i zaczął sączyć co lepsze trunki przyniesione przez Opiekuna Maszynowego. Dobrze, że wyszedł chociaż na taras, gdzie kopcił swoje śmieszne pety, pamiętające chyba czasy Ery Terrańskiej.

– Może po prostu ustalmy, co widzieliśmy – zaproponował teraz, rozsiadłszy się na kamiennej, wykutej na tarasie ławeczce. – Interpolacją mogę co najwyżej dopatrzyć się przyczyn i nie wyglądają one zbyt różowo. Głównie jeśli chodzi o to... ksenourządzenie.

– To znaczy? – zaciekawił się Jar.

– To znaczy tyle – karzeł zaciągnął się dymem – że to na pewno nie jest transkryptor, czy jak chcecie to nazwać. Wykryto w nim elementy komunikacyjne, na co wskazywały zbitki fonetyczne, które udało się nam usłyszeć. Ale to też coś znacznie poważniejszego. I tu przyda się nam, kochani, moja interpolacja... choć może nieco inaczej, niż myślałem.

– Co chcesz przez to powiedzieć? – spytała cicho Pin, nie patrząc na karła, a na widoczne pod tarasem zabudowania, jakby znała już odpowiedź.

– Tylko tyle, że pełna komunikacja oznacza wejście na wspólny intelektualnie poziom porozumienia. – Ed zamachał ręką z nikotynowcem. – Dla ludzi jest to język i podstawowe formy komunikacji niewerbalnej. Jako punkt odniesienia mamy tu wspólny obraz rzeczywistości. Dlatego potrafimy się ze sobą dogadać. U Obcych obraz rzeczywistości jest inny. Równie dobrze Wszechświat może być dla nich wielką gąbką, a my sami zachwianiem w jego strukturze cieplnej czy tylko wektorami ruchu generującymi dźwiękowe fale. Komunikacja jest zatem niemożliwa w swej podstawie, chyba że zmienimy punkt odniesienia.

– Chcesz zmieniać Wszechświat, by zrozumieć Obcych? – Jar uśmiechnął się, ale karzeł miał już swoją odpowiedź.

– Nie. Wystarczy zmienić nas. I to właśnie zrobiono Lektorowi. Komunikacja stała się możliwa, przełom dokonany. Obcy załatwili to za nas. – Ed strzelił gasnącym petem za barierkę i złapał za szklankę z drinkiem. – Gratulacje. Udało się. Nawiązaliśmy kontakt.

– Nie – zaprzeczył Jar Kruk. – To Seth Trolt nawiązał kontakt.

– Tyle tylko – dodała Pin – że nie jest już Sethem Troltem.

– Koszta własne. – Karzeł wzruszył ramionami. Wyciągnął szklankę w ironicznym toaście. – Jednostka poświęcona w służbie ludzkości... i tak dalej.

– Myśliciel może mieć w tej sprawie odmienne zdanie – zauważył nieco kąśliwie Jar. Ed uśmiechnął się krzywo i upił drinka.

– Miejmy nadzieję, że Myśliciel Pierwszego Stopnia będzie pomostem, dzięki któremu wreszcie porozmawiamy sobie od serca z Obcymi – podjął, obracając leniwie szklankę w palcach. – Pogawędzimy sobie z nimi o kulturze, państwie... i, co zapewne najbardziej interesuje naszego drogiego Imperatora, kwestiach technologicznych.

Kruk prychnął. Uśmiechnęła się nawet Pin: ironia w głosie karła była bardziej niż wyraźna i Wise już miała ją skomentować, ale przerwał jej Opiekun Maszynowy. Maszyna wtargnęła na taras tak niespodziewanie, że dziewczyna niemal krzyknęła z zaskoczenia.

– Następco – wybrzęczał Opiekun. – Następco. Władco.

– Tak?

– Natychmiastowe żądanie kontaktu – wyjaśniła Maszyna. – Otrzymano wezwanie od Pana Kruków.

– Jak to: natychmiastowe? – nie zrozumiał Jar. – A wpływ Sagittariusa A? Przesunięcie czasowe?

– Otwarto emisyjne połączenie głębinowe z pomocą planetarnego Okna Kontaktowego – wyjaśniła Maszyna. – Opóźnienie zostało zminimalizowane, ale Pan Kruków żąda natychmiastowego kontaktu. Najbliższe Okno znajduje się w porcie planetarnym Etery. Corvatus żąda, byś tam przybył. Najlepiej już teraz.

– Otwarto emisyjne połączenie głębinowe? – wtrąciła zaskoczona Pin. – Koszty są...

– Rodowca stać na takie ekstrawagancje – zauważył karzeł. – Podczas gdy inni muszą słać swe słowa na piechotę. Wszystko dla Wielkiego Rodu, nieprawdaż?

– Nie musisz być złośliwy, Ed – ucięła Wise. – O co może chodzić?

– Ojciec nigdy nie odzywa się bez przyczyny – mruknął Jar. – Wybaczcie, ale muszę was opuścić.

– Jadę z tobą... – zaproponowała Pin, ale Kruk pokręcił głową.

– Nie. Wybacz, Wise, ale ze swoim ojcem muszę porozmawiać sam. Wrócę – rzucił, wychodząc szybko z tarasu i kierując się w stronę wyjścia z apartamentu – kiedy tylko będę mógł.

– Jar... – zaczęła, ale już go nie było. Została sama... choć może niezupełnie. Została z wciąż siedzącym na ławeczce Edem, którego cała sytuacja zdawała się bawić.

– Nie dziw się tak, moja droga – rzucił po chwili. – Może i jesteś Myślicielką. Ale gdy przyjdzie co do czego, Wielkie Rody zawsze ustawią cię tam, gdzie twoje miejsce.

– Nie bądź śmieszny – burknęła.

– Ja, śmieszny? O tak, masz sporo racji – powiedział karzeł, patrząc na nią przenikliwie. – Jestem śmieszny. I może dzięki temu widzę więcej niż ty.

– W takim razie pozwól, że zostawię cię z twoim spojrzeniem – zadecydowała i skierowała się w stronę wyjścia z tarasu. Apartament, pod nieobecność Jara, z wolna przygasał, wypraszając w ten sposób gości. Ale Ed jeszcze nie skończył.

– Wise.

– Tak?

– Kochasz go – powiedział i zabrzmiało to niemal jak wyrok. Wstał już z ławeczki, zbliżył się. Niski, krępy, stał tuż przed nią, wciąż trzymając szklankę z alkoholem. – Robiliście to, prawda? Widzę... że to robiliście.

– To nie twoja sprawa, co robiłam i z kim.

– Nie powinno się mieć sekretów przed interpolatorem – mruknął, wyciągając w jej stronę rękę. Odsunęła się, patrząc na niego z wyraźnym niedowierzaniem.

– Czego chcesz, Ed?

– Przecież wiesz – wyjaśnił chrapliwie. – Chcę tego samego co on. Myślisz, że na to nie zasługuję? Mylisz się.

– Zostaw mnie w spokoju – powiedziała twardo, przechodząc w głąb apartamentu. Ale karzeł podreptał za nią, rozlewając swojego drinka.

– Chodzi o to ciało, prawda? – spytał ni to ją, ni to siebie. – O tak, mogłem to zmienić. Skomplikowana operacja, częściowa transformacja genów. Wiesz, co by to oznaczało. Stałbym się śliczny, tak jak twój drogi Jar. I stałbym się nikim. To, co sprawiło, kim jestem... stworzyło i mnie samego.

– To nie moja sprawa.

– Widzę to samo, co ty – oznajmił i to powstrzymało ją od ucieczki. Stanęła w progu, patrząc na jego nagle skrzywioną, cierpiącą twarz. – Widzę to u źródła. Fragmenty czegoś, co dopiero się wykluje. Ale dostrzegam już, co to będzie. Widzę wojnę, Wise. Same jej... początki. Twój zaślepiony... kochanek dostrzega tylko to, co chce zobaczyć. Ale ja widzę twoją prawdę. Gdybyś... gdybyśmy byli razem... – wyciągnął rękę i złapał ją nagle za skrawek szaty – mógłbym zobaczyć więcej.

– Przestań! – syknęła, uwalniając się z jego uścisku. Ed zachybotał się, ale ustał na swoich krzywych, kaczkowatych nogach. – Nie zbliżaj się do mnie – ostrzegła, wychodząc na korytarz. – Albo poinformuję ochronę!

– Ochrona – powiedział chrapliwie, patrząc na jej oddalające się plecy – będzie miała zaraz co innego do roboty.

Na nic więcej nie było go stać. Powiedział, co musiał powiedzieć. Otworzył się przed nią. Wiedział, że będzie boleć. I bolało. Bolało bardziej, niż przypuszczał.

Przeklęta dziewczyna! Czy musiała tak go opętać? A niech ją wszyscy diabli!

Syknął, bardziej z wściekłości niż z bólu, dopiero teraz widząc, że poranił sobie dłoń o pękniętą, ściskaną zbyt mocno szklankę.




Corvatus. Pan Kruków. Władca Układów... tylko tego jeszcze brakowało!

To, że kontakt nastąpi przez Okno, nie było w sumie niczym wyjątkowym. Ustanowienie oficjalnego emisyjnego połączenia głębinowego, czyli tak zwanej „małej Głębi” – kontaktu opartego na mikromoście Einsteina–Rosena – było rzecz jasna możliwe. Owszem, generowało olbrzymie koszta. Rzekomo najbliżsi słudzy Imperatora posiadali małe wersje Okien, które umożliwiały im w miarę symultaniczny kontakt, ale Jar nie wierzył w podobne legendy. Bardziej interesowało go to, że Pan Kruków raczył osobiście nawiązać połączenie.

Niemożliwe. Ten stary, zapatrzony w siebie sknera? Coś się szykowało – i to zapewne coś, na czym ten kościsty starzec zamierzał wiele ugrać... być może kosztem swojego Następcy. Następcy, o którym niespodziewanie sobie przypomniał. I to w momencie prawdopodobnego przełamania Paradoksu Percepcji...

Tak jak Jar się spodziewał, nikt nie zatrzymywał go przy wyjściu z Kopuły Myślicieli. Jeśli Tiene Harmot dowiedziała się o jego eskapadzie, zapewne odetchnęła z ulgą. Inna sprawa, że może nie wpuścić go z powrotem. Wskazywała na to pobieżna ekstrapolacja wydarzeń – niewielka i wciąż w cieniu Pielgrzymów, ale na tyle wyraźna, że zyskująca prawdopodobną realność zaistnienia.

Co do samych Obcych, to unoszący się nad Kopułą statek wyglądał na mocno zmieniony. Urósł i napęczniał, pokrywając łącznikiem pokaźną część szczytu. Porastała go teraz zielonkawo-błękitna substancja, szpecąca Kopułę niczym kożuch. Jar odwrócił wzrok ze wstrętem.

Opiekun Maszynowy prowadził latacz Myślicieli szybko i pewnie. Prosta, przypominająca grot strzały konstrukcja z odrzutem atomowym pozostawiała za sobą przefiltrowaną, szarą smugę. W pewnym momencie Maszyna przyspieszyła i Kruk niemal wbił się w fotel. Latacz miał może antygrawitony, ale tylko po to, by unosić się w powietrzu. Komfort pasażerów był już na drugim miejscu. Tani szmelc.

Do portu dolecieli tuż przed północą.

Nad Eterą, tak jak nad większością planet gromady Jądra, było jasno. Mare Stellaris oświetlało ją srebrnym blaskiem. Ale Jar Kruk nie interesował się otaczającym go pięknem. Latacz wyhamował tuż przed bramą portu, przez którą – tak jak i przez dwie pozostałe – przechodzili rozmaici pasażerowie: kilku pilotów Zewnętrznych, kilku omijanych z daleka Obcych, garść żołnierzy i przemytników. I każdy wyglądał na zdenerwowanego – może z wyjątkiem przedstawicieli ras kseno.

– System został zamknięty – poinformował ich MIP, Maszyna Informacji Planetarnej. – Ogłoszono edykt wewnętrzny.

– Jaki znowu edykt? – nie zrozumiał Kruk, ale MIP, wyglądający na zbiór połączonych kul wspartych nibyowadzimi szczudłami, wyświetlił mu komunikat: informacja zastrzeżona. – Cudownie – podsumował Jar. – Którędy do Okna Kontaktowego? – dopytał jeszcze i MIP wypluł kolejny niewielki płaskoobraz: prostą, kolorową mapkę.

Do celu dotarli szybko, głównie dzięki Opiekunowi Maszynowemu, który poprowadził Jara pewnie przez plątaninę uliczek i portowych barów. Minęli olbrzymie kolejki do transportów na Obręcz. System był może zamknięty, ale część kupców, pielgrzymów i awanturników postanowiła spróbować szczęścia, licząc na to, że uda się im – choćby nielegalnie – coś złapać na samej Obręczy Planetarnej. Jar szczerze w to wątpił: jeśli system istotnie został zamknięty, należało się spodziewać ostrej reakcji sił wojskowych Wielkiego Rodu Suttonów... o ile sam Ród nie postanowił wynieść się już cichaczem z układu. Nad portem wisiał wciąż jednak rodowy, wielki żaglowiec, wymalowany w kolory Suttonów – ponadkilometrowa, podłużna konstrukcja z rozwijanymi żaglami łapiącymi wiatr słoneczny – jeśli zamierzali odlecieć, powinni użyć tej właśnie jednostki.

Do Okna, co Kruk zauważył z pewną ulgą, nie było kolejki, może nie licząc dwóch kupców z pomniejszych rodów. Otwarcie emisji było kosztowne, więc każdy z zainteresowanych kontaktem trzymał już w rękach emitery plików, licząc na to, że uda się przepchać i odebrać jak najwięcej informacji upakowanych w milisekundowym ciągu. Ultraszybka wysyłka i odbiór. Jar nie spodziewał się, że czeka go kontakt podobnego rodzaju, i jak pokazał czas, miał rację.

Kiedy stanął wreszcie przed wielką obręczą Okna i potwierdził swój genotyp, urządzenie zaszumiało i zaczęło powoli otwierać Głębię. Nie miał jej oczywiście zobaczyć, choć niektórzy utrzymywali, że można dojrzeć jej błękitnawy powidok, ale nie na tym mu zależało. Nieco falujący obraz miał połączyć go z salą audiencyjną Kruczego Gniazda. Stanął zatem w bezruchu, tuż obok Opiekuna Maszynowego monitorującego przekaz, i czekał, aż obraz ustabilizuje się i zakrzepnie na postaci Corvatusa.

Pan Kruków był stary, ale wiek nie starł gniewu widocznego na jego twarzy. Wyglądał oczywiście młodo: imperatorska ambrozja umożliwiała mu jeszcze przynajmniej dwadzieścia do trzydziestu lat trwania – ale plotki głosiły, że geny zaczynają odrzucać zdrowotny nektar i pojawiają się pierwsze symptomy degeneracji. Może dlatego nie stał, a siedział na rodowym Kruczym Krześle, jak nazywano stworzony podobno przed trzystu laty, półmechaniczny tron. Rodowe vestimentum unosiło się wokół jego postaci niczym cień kruczych piór.

– Jar – powiedział, korzystając z mocy pogardy, którą mógł przekazać jedynie nadjęzyk. – Kandydat.

– Ojcze.

– Nie mamy czasu na konwenanse – zauważył Pan Kruków w prajęzyku. – Masz natychmiast wydostać się z Etery i wracać do rodowego układu.

– System – zauważył Jar – został podobno zamknięty.

– Wiem o tym – żachnął się Corvatus. Może mówili w prajęzyku, ale vestimentum odebrało dobrze uczucia swojego pana i na moment zakotłowało się czernią. – Nie musisz mówić mi rzeczy oczywistych. Sprawa twojego glejtu została już załatwiona z Edenem.

– Wydano edykt – zauważył nieco złośliwie młody Kruk. – A jeśli to edykt, to użyto Głosu Imperatora. Glejt tu nie wystarczy.

– O tym także wiem! – powtórzył Pan Kruków. – Kronikarka nas nie interesuje. Jeśli będzie trzeba, odlecisz nielegalnie. Masz w każdym razie odejść, i to od razu, gdy skończymy rozmowę. Twoja matka... – urwał na moment, by dokończyć nieco ciszej – martwi się o ciebie.

Jar zawahał się. Ojciec rzadko kiedy odnosił swoje słowa do matki, wiedząc, jaki wywiera na niego wpływ. Było to niczym rysa, pęknięcie w starym pancerzu.

– Czy wiesz, ojcze – powiedział z nieco większą dozą szacunku – czemu zablokowano system?

– Nie i nie interesuje mnie to. Twoje miejsce jest na Kruku... Następco – odparł Corvatus i Jar pomyślał, że jego słowa nie brzmią tak pogardliwie jak zwykle. – Pojawiły się plotki – skonkretyzował i nagle młody Kruk wyczuł w jego słowach ulotną nitkę lęku. – Możliwe, że wyrwano z bezczasu jedną z Dłoni Imperatora.

Dłoń w systemie, zrozumiał Jar. A zatem karzeł miał rację. Czy to tego ojciec się boi?

– Przełom – powiedział, uśmiechając się z lekką satysfakcją. – Chodzi o przełom w Paradoksie Percepcji. Dama Imperatora uznała, że go dokonano.

– To teraz nieistotne. – Corvatus poprawił się nieco na Kruczym Krześle. – Ważne jest to, że masz wracać.

– Do czego? Do polityki? Do walki o pozycję Rodu? To przecież śmieszne. Tu dzieje się coś istotnego... coś, co może zmienić na zawsze oblicze Drogi Mlecznej!

– Nie będzie żadnej zmiany, głupcze! Jeśli na orbicie pojawi się Dłoń, dokonają oczyszczenia planety! Czeka cię śmierć! Masz natychmiast wracać!

– Nie możesz tego wiedzieć, ojcze...

Pan Kruków nie odpowiedział od razu. Coś jednak zmieniło się w jego postawie: zmęczenie i troska, przedtem ukrywane za zimną fasadą, zaczęły wypływać na powierzchnię.

– Posłuchaj mnie... synu. Wiele razy się nie zgadzaliśmy, przyznaję. Ale jeśli pragniesz kontynuować swoją pracę... rób to żywy. Może uda się połączyć twoje pasje z obowiązkami względem Rodu – dodał i nagle Jar poczuł, że Pan Układów boi się naprawdę. – Może byłem zbyt surowy. Wybacz mi.

Czy ja naprawdę to słyszę, zdumiał się młody Kruk. Ale ojciec jeszcze nie skończył.

– Niczego jednak nie dokonasz, jeśli będziesz martwy – mówił. – Odleć więc, póki nie jest za późno. Na Obręczy czeka na ciebie statek Suttonów. Skorzystaj z ich uprzejmości... i uciekaj.

Trwało to chwilę. Jar milczał, patrząc na ojca. A potem pochylił głowę w geście zgody i poddania. Corvatus uśmiechnął się słabo.

– Kocham cię, synu – powiedział chyba po raz pierwszy w życiu i to zmroziło młodego Kruka bardziej niż każde wypowiedziane wcześniej słowo pogardy. – Wracaj szybko.

– Tak, ojcze – odparł, ale połączenie emisyjne zostało już przerwane, a obręcz Okna wygasła, szumiąc cichymi wyładowaniami głębinowej maszynerii.




Nie mógł zostawić Pin Wise.

Zrozumiał to od razu, gdy połączenie zostało zamknięte. Opiekun Maszynowy ciągnął go do części portu z wynajętym przez ojca transportem, ale Jar nie mógł zostawić Myślicielki. Spróbował się z nią skontaktować, ale nie odbierała połączeń przez kontaktowy interfejs. Wyglądało na to, że zablokowano część planetarnych transmisji.

Sprawa wyglądała poważniej, niż sądził.

– Nie mogę – zaprotestował, niemal wyrywając się mechanicznym rękom Opiekuna. – Wracamy do latacza.

– Pan Kruków nakazał natychmiastową ewaku...

– Wiem o tym! I powtarzam: wracamy do latacza. Masz natychmiast zawieźć mnie do Kopuły Myślicieli! Musimy zabrać ze sobą Wise, rozumiesz?! Przeklęta Maszyna... Pin Wise, do diabła! Rusz się! – rzucił wściekle, ale gniew nie był już potrzebny. Coś zwarło się w elektronicznym mózgu Maszyny i priorytet poleceń Pana Rodu przygasł, przysłonięty przez bezpośrednie żądanie samego rodowca i Następcy Rodu.

Lecieli.

Byli już pod koniec drogi, gdy na niebie pojawiły się pierwsze transportowce Oświeconych.

Fasolowate kapsuły liktorów – cała potężna kohorta – opadały w porcie, przy Kopule i w okolicy wszystkich ważniejszych centrów administracyjnych planety niczym gwiezdne łzy. Każda z jednostek automatycznie uruchomiała pole elektromagnetyczne, blokujące te z broni, które – w ramach starych, imperialnych dekretów – budowano z odpowiednim zabezpieczeniem. Gasła też część stacjonujących w porcie statków i dział planetarnych.

Nad Eterą pojawiły się potężne Dłonie Imperatora. Wielkie okręty nie musiały oddawać nawet jednego strzału, by fala lęku przelała się po całej Obręczy Planetarnej. Układ został definitywnie zamknięty.

Jar Kruk zaklął, ale było to wszystko, co mógł uczynić. Dokończył swój lot i zatrzymał latacz tuż przed głównym wejściem do Kopuły Myślicieli. Nikt go nie zatrzymywał i nie sprawdzał. Wszedł do środka razem z Opiekunem Maszynowym, widząc już, jak formują się pierwsze liktorskie posterunki. W zasadzie miał szczęście – udało mu się przedrzeć przez świeżo utworzony kordon.

I, co zauważył z pewną ironią, niemal natychmiast ustanowił kontakt z Pin Wise.

– Jar! – krzyknęła wprost przez kontaktowy interfejs. – Gdzie jesteś?! Szukam cię od kilku godzin! Natychmiast przychodź pod Centrum!

– Widziałem ich – odparł, przyspieszając kroku. – Nie musisz mi...

– O czym ty mówisz?

– O liktorach. Przybyli i otoczyli cały kompleks... – zaczął, ale dziewczyna ponownie mu przerwała. Jej głos drżał z emocji.

– Nie o tym mówię! Chodzi o Setha Trolta!

– Co znowu?

– Przychodź pod Centrum! On... – zaczęła, ale coś trzasnęło i tym razem połączenie urwało się na dobre.





Co widziałem? Statek był martwy, ale i... sam nie wiem, inny? Cały pokryty strukturą widmową. Widać było, że nie wylazł z Głębi do końca. Taki był... rozedrgany. Ale już chyba stygł i zaczęliśmy się zastanawiać, gdzie zadokować. Sam ładunek mógł być w końcu wart kupę jedów.

W każdym razie, po testach stabilności doczepiliśmy się i odblokowaliśmy właz śluzy dostępowej. Ale nie weszliśmy tam. Nie od razu. Czekaliśmy z ręką na kontroli zaczepów. Ten plagowy skokowiec pojawiał się i znikał przez pół Wypalonej Galaktyki! I podobno zasysał inne jednostki w Głębię. Jasne, że porobiliśmy wszystkie możliwe testy, ale i tak się baliśmy...

Było tam zimno, chociaż termostaty zostały ustawione na automatykę. Przysięgam! Wszędzie widać było tak jakby... szron, może lód. Ciała były w różnych miejscach i też wyglądały dziwnie. Nie, nie potrafię wytłumaczyć jak. Czułem w każdym razie, że ten przeklęty statek Widmo na mnie patrzy. I czułem, że znowu chce skoczyć i zabrać mnie ze sobą. Możecie mówić sobie, co chcecie, i puścić go na wolny rynek, ale powtórzę tylko to, co mówiłem już wcześniej: z tym skokowcem ewidentnie jest coś nie tak.


przesłuchanie Tomesa Dalsa w sprawie odnalezienia „Czarnej Wstęgi”, Kontrola Zjednoczenia, materiały wewnętrzne





Hub Tansky został sam.

Nie sądził, by mógł liczyć na mechanika. Monsieur z początku siedział przy doktorze Harpago, ale gdy pojawił się już Jedyny, zgodnie z jego poleceniem zlazł do maszynowni, w towarzystwie dziwnie podekscytowanego Pomsa. Maszyna, brzęcząc radośnie, klekocząc i piszcząc „właddca...!”, zniosła na dół pojemniki z mikrotami, które, ku przerażeniu mechanika, zaczęły obłazić maszynerię „Wstążki”.

Co do reszty załogi, sytuacja przedstawiała się równie źle.

Grunwald może i oprzytomniał, ale nie do końca. Do kajuty gościnnej, zajmowanej wcześniej przez Jareda, zaniosła go półżywa Erin Hakl. Jeden żywy trup ciągnie drugiego, pomyślał komputerowiec. Pięknie.

Dodatkowe dwa półtrupy wciąż urzędowały w gabinecie Jonesa. Jeden leżał pod czaszą AmbuMedu, drugi kiwał się nad osprzętem, ledwo utrzymując się na nogach. Tansky poklepał w klawiaturę Serca i korzystając z jednej z zamontowanych w skokowcu kamer wewnętrznych, wykonał kilka zbliżeń twarzy doktora. Nie wyglądało to za dobrze. W gruncie rzeczy wyglądało to wprost fatalnie.

Całe szczęście, że chociaż Antenat zamknął się w kajucie kapitańskiej. Coś tam robił: dziwne, programowe fale przebiegały przez cały statek i odbijały się czkawką w Sercu. Jedyny coś kodował? I to z poziomu komputera kajuty kapitańskiej? Jakim cudem?

Świetnie, po prostu świetnie. Jeszcze tego brakuje, by transgres przejął w pełni władzę nad skokowcem. Hub zakładał, że częściowo musiał ograniczać go imprint Grunwalda i niewiele by zdziałał bez kasacji całego systemu... w końcu imprint zakorzenił się w każdej linijce programu. Ale teraz zaczął mieć wątpliwości. Wątpliwości, które szybko się pogłębiły, gdy został nagle wezwany do kajuty kapitańskiej. Jedyny powiedział co prawda tylko „Tansky”, ale jego przepuszczony przez interkom głos nie pozostawiał żadnych złudzeń: trzeba było biec do nowego kapitana. I to w podskokach.

– Kryształy pamięciowe – usłyszał Hub, gdy stanął już w pozycji zasadniczej przed siedzącym za stołem kapitańskim Antenatem. – Wszystko ma być wpięte do systemu.

– Kompatybilność... – zaczął Tansky, ale Jedyny machnął ręką.

– O to nie musisz się martwić. Podłączasz tak samo jak Kryształ Galaktyczny. Może być szeregowym łączem. Uszkodzone dostarczasz mi tutaj: przejrzę je sobie. Reszta ma być wpięta, i to natychmiast.

– Wyjmowaliśmy i karty. Całe płyty z osprzętem...

– Tym zajmiesz się później, z pomocą Monsieura.

– Tak, ale...

– Tansky. – Jedyny uśmiechnął się lekko, a Hub poczuł płynącą ku niemu lodowatą falę. – Grunwald dopiero co udowodnił swoją przydatność. Czas na ciebie, Personalu. Czy wyraziłem się jasno?

– Tak – chrząknął komputerowiec. Antenat kiwnął głową. Uśmiech już przygasał, ale nadal błąkał się po jego twarzy, niczym zapomniany, umierający grymas.

– Zanim to jednak zrobisz, pójdziesz do gabinetu lekarskiego. Popędzisz tego waszego lekarza. Potrzebuję astrolokatorki.

– Jasne.

– Świetnie. W takim razie ruszaj – rzucił Jedyny, nachylił się nad holoklawiaturą i przemknął po niej palcami, jednocześnie uruchamiając myślą kilka mniej zaawansowanych funkcji. – A co do samej Wise...

– Tak? – Hub zatrzymał się w progu.

– Lepiej, żeby nic jej nie było – rzucił transgres niby niedbale, ale Tansky wyczuł zagrożenie skryte za słowami, ciężkie i ciemne. – Dla waszego własnego dobra.




Przeklęta, wnerwiająca Maszyna!

Musiało upłynąć nieco czasu, by Monsieur oswoił się z obecnością Jareda. Co prawda miał ciarki, ilekroć na niego spojrzał... ale dało się z nim wytrzymać. Od biedy można go było nawet uznać za człowieka – w końcu bardzo kogoś takiego przypominał. A teraz, kiedy jego ciało przejął Jedyny... cóż, wyglądał o wiele mniej na Maszynę niż przedtem.

Ale ten cały Poms...

Nie dość, że był rozklekotany i trzymał się w całości chyba tylko dzięki mocy Antenata, to wyglądał jak jedna z tych Maszyn, z którymi ludzkość prowadziła wojnę Plaga wie kiedy. Walcowaty łeb. Metalowe łapy niczym szczudła, tak samo jak chyboczące się cienkie nogi. I korpus, wyglądający jak całkowite pomieszanie z poplątaniem: pełen kabli, wystających obrotowych fragmentów i skorodowanych części rozpadniętego wieki temu pancerza.

Jakim cudem to coś chodziło, myślało... jakim cudem w ogóle funkcjonowało?! I czy przypadkiem ten nienormalny transgres nie żądał, aby go ponaprawiać? Co miałby mu niby „ponaprawiać”? Wystarczy dotknąć go palcem i się rozpadnie.

– Właddca... – brzęczała Maszyna, przestawiając coś w maszynowni. W jego maszynowni. – Władddca... praggg... praggnie.

– Co ty tam gmerasz? – nie wytrzymał mechanik. – Nie wiesz, że to wszystko ledwo się trzyma? I jedna trzecia jest na artefaktach kseno...! Nie wysypuj ich tu! – jęknął, widząc, że Poms, nie przejmując się jego zdaniem, otwiera jeden z przyniesionych pojemników i zaczyna „wylewać” jego zawartość, widoczną jako szarawy pył, na fragmenty napędu głębinowego. – Zwariowałeś?

– Mikkrrroty...

– Ja ci dam mikroty, durniu! Co ty tam... – zaczął i urwał, widząc, że pył pokrywa szybko elementy statku i zaczyna formować na nich jakieś tajemnicze grudy, jednocześnie zaklejając większość niedoskonałości i przeciążeniowych pęknięć. – Co ty tam... wyprawiasz...? – zakończył słabnącym głosem.

– Zmiannny – poinformował wyraźnie zadowolony z siebie Poms. – Zmianny.

– Zmiany – powtórzył po Maszynie blady Monsieur. – A niech cię Plaga weźmie, przeklęty złomie...




Podczas gdy mechanik powoli pojmował, do kogo zaczęła należeć maszynownia „Wstążki”, doktor Harpago Jones nie potrafił poradzić sobie z AmbuMedem.

Z początku wszystko wyglądało nieźle. Skupił się resztką sił i pomimo lekko drżących rąk wprowadzał polecenia na panelu. Analiza główna, iniektory, środki chemiczne, analiza drobiazgowa, leczenie synaptyczne... pobudzające chemikalia wpływające na depolaryzację błony postsynaptycznej... plus żonglerka samymi podstawami: kwas gamma-aminomasłowy, glicyna, szczypta adrenaliny... Wszystko po to, by wybudzić Wise.

Nie zmieniało to faktu, że dwa razy próbował ją zabić.

Omsknęły mu się palce i, nieświadomie, zaczął wybierać instrukcje, które po ustawieniu mogły przełamać blokady urządzenia i usmażyć jej mózg. Lub wykroić nieco ciała. Wszystko dlatego, że AmbuMed pokrywał się lekkim szronem, a z wnętrza serca Harpago ciągnął chłód.

– Chwalmy... – wyszeptał do siebie, przesuwając wskaźniki i ustawiając dawki – chwalmy Bladego Króla.

Jakiego znowu króla?

To go otrzeźwiło. Potrząsnął głową i z przerażeniem zobaczył, co ustawiał. Zaczął cofać ostatnie zmiany tak prędko, że nie patrzył niemal, co naciska. Musiał ustawić wszystko, jak należy... dopóki myśli. Dopóki jest w stanie zapomnieć... o tym, co widział. Albo co zdawało mu się, że widzi.

– Bezkres – jęknął, przestawiając potencjometry na zielone, bezpieczne linie. – Głębia. Lód.

– I co tam, doktorku?

Jones niemal podskoczył. Głos Huba wyrwał go ze stanu skupienia. Harpago odsunął palce od AmbuMedu i otarł spocone czoło. Wszystko ustawione było dobrze... nie miał co do tego najmniejszych wątpliwości. O ile czegoś nie pomieszał wcześniej.

– Ocknie się – zawyrokował z wyraźną ulgą, przyglądając się uważniej wynikom AmbuMedu. – Niedługo. Nic jej nie będzie.

– Świetnie – oznajmił Tansky, sięgając do kieszonki kombinezonu. – W takim razie zrobimy coś, co powinniśmy byli zrobić już dawno.

– To znaczy?

– Zapalimy – wyjaśnił Hub, wyciągając do Harpago paczkę z neopetami.

Doktor wzdrygnął się, ale po chwili wyciągnął rękę. Komputerowiec uśmiechnął się i przypalił mu nikotynowca swoją fuzyjną zapalniczką. Zaciągnęli się dymem. Jones zakaszlał, Tansky nie skomentował. Wypuścił z lubością błękitny obłoczek dymu.

– To chyba czas – odezwał się, patrząc na doktora – by wreszcie powiedział ktoś panu, co tu się, do Plagi, dzieje. Co pan na to?

– Byłbym wdzięczny – kaszlnął Jones. – Podobno jakiś... Jedyny chciał zabić kapitana?

– Niezupełnie. – Tansky pokręcił głową. – Rzecz w tym, doktorze, że kapitan to teraz ów Jedyny. Ale nie to jest najważniejsze...

– Myrton nie jest już kapitanem „Wstążki”?!

– Nie – potwierdził Hub. – Ale jest pewien drobiazg, który szybko z powrotem wsadziłby go na stołek. Z tym że pozostali... nie do końca się ze mną zgadzają.

– Jaki znowu drobiazg?

– O, ten – wyjaśnił Hub, wskazując końcówką peta czaszę AmbuMedu. – Ale może zacznę od samego początku...




Na całe szczęście Myrton nie odpłynął do końca.

Z pewnością coś z nim było nie tak, ale nie wpadł w katatonię jak Wise. Tego Erin była pewna. Kiedy położyła go na wygodną leżankę w kajucie dla gości, zamamrotał i otworzył oczy. Odetchnęła wtedy z ulgą i zaczęła zdejmować mu kombinezon próżniowy.

– Nie ruszaj się – zastrzegła. – Zajmę się tym.

– Err...Erin...

– Jestem – potwierdziła, odpinając jeden z zatrzasków. – Ale szajs – zauważyła. – To się zawsze lepiej zdejmuje samemu niż komuś.

– Poz...pozostali?

– Wszystko z nimi w porządku – powiedziała. – Chociaż powinnam pójść do Jonesa.

– Do Harpago? – spytał Myrton już całkiem przytomnie i spróbował usiąść. Hakl kiwnęła głową.

– Jedyny kazał go wyciągnąć ze stazy. Żądał, by zajął się Wise.

– Jones jest chory!

– Wiem. Nie wstawaj! Dopiero co prawie cię wykończył... Co on tam ci robił? Tłukł i patrzył, czy równo puchnie?

– Ty też – zripostował Grunwald cokolwiek chrapliwie – nie wyglądasz za dobrze.

– E tam. – Machnęła ręką, choć nie wyszło jej to zbyt zgrabnie. – Nieco mnie poddusił, to wszystko. Z ciebie chciał zrobić mielonkę.

– Plaga, Erin... – mruknął, krzywiąc się z bólu, który nie opuścił go jeszcze do końca. – Ja... wybacz mi. Nigdy nie chciałem, żeby...

– Dobra tam – fuknęła. – Jestem przyzwyczajona. Jako dzieciak wciąż obrywałam, bo nagadałam innym dzieciakom z sierocińca, że chcę być pilotem. – Urwała na moment i kompletnie zaskoczony Myrton zauważył, że Hakl się rumieni. – Poczekaj – powstrzymała go przed ponowną próbą zejścia z leżanki – podam ci fluid. I sama też się napiję.

– Nie... zostaw to. Wezmę sobie. Idź do Pinsleep. Przypilnuj... doktora. Ma przecież chorobę pogłębinową. Jeszcze ją... zabije.

– Trzymaj. – Podała mu termokubek z dozownika kajuty gościnnej. – Lecę.

– Erin...? – zawołał jeszcze, wstrzymując ją w progu. Odwróciła się szybko, ale zauważył, że lekko przytrzymuje się framugi, i ten widok sprawił, że coś go zakłuło. W okolicy serca.

– Tak? – spytała.

– Dziękuję ci.

– Powiedzmy – odpowiedziała nieco zachrypniętym głosem, wychodząc na korytarz – że jesteśmy na razie na zero. W końcu całkiem niedawno zrobiłeś coś dla mnie.

– To znaczy? – nie zrozumiał. Hakl stanęła na moment i popatrzyła wprost na Grunwalda.

– To proste, Myrton – wyjaśniła i na jej zmęczonej twarzy przez moment pojawił się uśmiech. – Obiłeś komuś mordę.




Statek się zmieniał.

Nie potrafili dobrze określić jak, ale czuli tę zmianę – powolną, ale pewną i twardą niczym rozrost kryształów. Była tuż obok, a jednak nieuchwytna, trzeszcząca niczym szron i wdzierający się w skokowca chłód. Uwolnione przez Pomsa mikroty z wolna przekształcały struktury okrętu, choć nie można było powiedzieć, jak głęboka jest owa zmiana. Zmiana w każdym razie istniała – i nabierała rozpędu.

Wyczuł ją Monsieur, zapatrzywszy się z wściekłością i lękiem na pracę mikrotów w maszynowni.

Wyczuł ją doktor Harpago Jones, który profilaktycznie odszedł jak najdalej od własnego gabinetu i usiadł w jednym z korytarzyków „Wstążki”.

Wyczuła ją Erin Hakl, ze zdziwieniem obserwująca niewielkie programowe zmiany w konsoli nawigacyjnej.

Wyczuł ją Hub Tansky, odkrywając nieznanego kodowego wirusa Jedynego, niemal sprzężonego z imprintem Myrtona Grunwalda.

Wyczuła ją Pinsleep Wise, która nagle otworzyła oczy, z przerażeniem widząc tuż nad sobą zamkniętą czaszę AmbuMedu.

I wyczuł ją Myrton Grunwald – boleśnie i wyjątkowo osobiście, niczym chorobę trawiącą jego własny organizm. Zmiana oplatała go niczym obcy imprint i przytłumiała: cokolwiek robił Jedyny, odbierał mu z wolna skokowiec, jakby imprint był przekształcany przez transgresyjny wirus.

Antenat stawał się prawdziwym kapitanem skokowca. Myrton wyczuł tę zmianę... i nie zamierzał mu na to pozwolić.

Był nadal zmęczony, ale nie mógł poddać się już teraz, nie na samym początku walki. Przymknął oczy na leżance. Boleśnie potrzebował wpięcia się do systemu statku... ale czy naprawdę? Czy jego porty personalowe nie były bądź co bądź protezami? Czego nauczył go Jedyny?

„Czujesz to, prawda?” – powiedział transgres. „Daję ci zatem wybór. Sięgnij tą swoją zdolnością i dotknij zbliżających się statków. Wyczuj je tak, jak potrafiłeś wyczuć matkę”.

„Wstążka” była już wszakże zimprintowana. A to oznaczało... musiało oznaczać, że nie da jej sobie odebrać.

Trwało to długo. Kilka razy niemal stracił przytomność. Dwa czy trzy razy omal nie przegrał, czując potworny nanitowy i programowy napór Jedynego. Raz chciał już odpuścić, myśląc, że to, co robi, nie ma najmniejszego sensu.

„Wstążka” wciąż była jednak jego. Tylko jego. I nie mógł jej zostawić. Dlatego walczył do samego końca. Zapierając się rękami i nogami przed zawirusowaniem imprintu. Aż wreszcie – utracił przytomność.

Nie wiedział: zwyciężył czy przegrał. Usnął ciężkim, głębokim snem. Wsparte oprogramowaniem z kryształów mikroty jednak wiedziały. I chociaż wypełniły swe liczne zadania, nie wypełniły ich w stu procentach.

„Wstążka” nie była już może dawną „Wstążką”. Ale nadal pozostała jego statkiem. Skokowcem Myrtona Grunwalda.




Pinsleep Wise nie miała kompletnie ochoty iść na odprawę.

O tym, że wystartują – i to szybko – dowiedziała się kilka godzin po wyjściu z AmbuMedu. Większość czasu spędziła w swojej kajucie, zamykając drzwi z poziomu panelu dotykowego. To, że nie miało to najmniejszego sensu, wiedziała świetnie – Jedyny nie przejmowałby się prymitywną blokadą. Dlatego też spędziła pierwszą godzinę, wpatrując się uporczywie w zamknięte drzwi i od czasu do czasu poddając się dreszczom, pozostałości po wcześniejszej katatonii.

To, że w ogóle stała na nogach, zawdzięczała doktorowi Harpago. Dobrze, że zezwolił jej na wzięcie neurodopaminelu. Z pewnością zauważył w jej twarzy to, co ona zaobserwowała u niego już jakiś czas temu. Swój pozna swego. Ćpun zawsze wyczuje ćpuna.

Mogła być neuroćpunką. W tej chwili było to najmniejsze z jej zmartwień. Miała inne problemy na głowie, a nie kolorowe, wesołe pastylki. Problemy związane z Jaredem i z istotą, która przejęła jego mechaniczne ciało. Czy to, co zrobiła wtedy z Maszyną... zrobiła z cieniem tego, którego poznała na Jewromie? Z jego nostalgicznym wspomnieniem? Czy ów... Książę, duch, transgres, w zasadzie pozbawiony ciała, nie zdominował jej dzieciństwa? Z pewnością je wypełnił... i jednocześnie coś jej odebrał. A może zrobiła to z samym mechanicznym Jaredem? Dlatego, że był inny od tego, którego pamiętała? Dlatego, że w odróżnieniu od tamtego był niewinny? Cóż, nie miała pojęcia. Wiedziała jedno. Był to znakomity powód, by wziąć jeszcze jedną pastylkę.

Czas był jednak nieubłagany i kiedy wreszcie monitor wewnętrzny wyświetlił komunikat o wezwaniu do kajuty kapitańskiej, Wise zwlokła się z leżanki i zaczęła powoli dreptać w kierunku drzwi. To, że była podobno potrzebna, nie pozostawiało wątpliwości: jeśli wystartują, prędzej czy później będzie musiała ustawić nawigację. Zebrała się więc w sobie i nacisnęła genoczytnik w drzwiach, które wsunęły się w ścianę z cichym, pełnym rezygnacji westchnieniem.

Kiedy wyszła na korytarz, od razu dostrzegła chłód. Jeszcze jakiś czas temu widok delikatnego szronu, odgłosy szeptów i cieni robiły może na niej wrażenie, ale teraz tylko się uśmiechnęła. Ten statek zawsze był Widmem – a raczej cieniem dawnego Widma. Może inni nie do końca to dostrzegali, nie miało to jednak znaczenia.

Ważne było to, że znów poczuła się jak w domu.

Coś się na pewno zmieniło: struktura owego „szronu” i odczucie chłodu stały się nieco bardziej realne. Erin pewnie znowu ponarzeka na termostaty, a reszta załogi niczego nie zauważy. Pin to nie przeszkadzało. I tak mieli ją za nie do końca normalną – cóż znaczy kolejny epizod po całej serii wcześniejszych? Była w tym w każdym razie sama. Czuła to.

Zmieniła zdanie, gdy zobaczyła stojącego niepewnie na korytarzu doktora Harpago Jonesa.

Jones stał, a w zasadzie opierał się o ścianę. Coś szeptał: niezrozumiałe słowa z trudem wypadające z ust. Oczy miał przymknięte, ale powieki lekko mu trzepotały. Zatrzymała się przy nim niepewna, co zrobić.

– Doktorze Harpago? – zaczęła, ale nie zareagował. Przysunęła się nieco bliżej. – Jak się pan czuje...? Zapomniałam... chciałam panu podziękować...

– Chłód – szepnął całkiem wyraźnie. – Bezkres. Szron.

Wise cofnęła się jak oparzona. Czy też to widział?

– Jones... – odezwała się z niejakim trudem, niemal wbrew sobie wyciągając dłoń i dotykając jego ręki. Skórę miał ciepłą. Ścisnęła mu lekko palce. – Słyszysz mnie? To ja, Pinsleep Wise. Musisz się ocknąć. Nie zostawaj... w tamtym miejscu.

– Chwalmy Bladego Króla – szepnął ponownie. Wise zmarszczyła brwi.

– Kim jest Blady Król?

– Mam nadzieję, że nie każecie mi czekać – usłyszała nagle i puściła rękę doktora. Głos Antenata doleciał do nich z interkomu, rozbrzmiewając na całym statku. – Robię się odrobinę niecierpliwy.

– Musimy iść – powiedziała do doktora. – Słyszysz? Harpago, obudź się...!

Nie wiadomo, czy to nacisk w jej głosie, a może towarzyszący mu lęk sprawił, że doktor otworzył oczy. Wyglądał znacznie przytomniej, jakby naprawdę obudził się z głębokiego snu.

– Jest pan tu? – spytała niepewnie Pinsleep, zapominając, że dopiero co zwracała się do Jonesa na „ty”.

– Jestem...

– Nieźle pan odleciał. – Spróbowała się uśmiechnąć. Ćpun, pomyślała, pociesza drugiego ćpuna. – Przez moment wystraszyłam się, że już pan z tego nie wyjdzie.

– Przepraszam...

– Nic się nie stało. Może mi pan nie uwierzy, ale miałam podobne sytuacje... raz czy dwa – zażartowała i Harpago w końcu się uśmiechnął.

Pinsleep uśmiechnęła się szerzej. Uśmiechała się rzadko, w zasadzie nie pamiętała, kiedy zrobiła to ostatnim razem, ale wyglądała wtedy naprawdę ładnie.

– Musimy iść – powiedziała, wyciągając do niego rękę. Jones chwycił jej dłoń niczym wciąż nieco przestraszony, podstarzały ptak. – Jedyny urządza nam odprawę. Pamięta pan?

– Ja... tak, pamiętam.

– Chodźmy więc – zdecydowała i pociągnęła go za sobą.

Z początku postawił dwa, potem trzy niepewne kroki, ale wkrótce zaczął iść pewniej. Prowadziła go zatem, zapominając, że jeszcze przed chwilą sama z trudem wyobrażała sobie ponowne spotkanie ze swoim upiornym Księciem.




– Mała mapka sytuacyjna – poinformował ich dziesięć minut później Jedyny, półsiedząc na kapitańskim biurku. – Dla zobrazowania naszej rychłej podróży. Używacie jeszcze słowa „rychłej”? Rozumiecie, co do was mówię? Mam niekiedy wrażenie, że patrzycie na mnie niczym cielę na malowane wrota. Z tym że możecie nie wiedzieć, czym jest cielę, nieprawdaż? Macie tu tylko te całe hodopotworki... powskrzeszany, genetyczny zwierzyniec.

Znowu się rozkręcił, pomyślał Grunwald. Trzeba być czujnym. Zawsze kiedy stara się być zabawny... pojawiają się kłopoty.

– No dobrze – oznajmił dobrotliwie Antenat i popukał palcami po holostole, nad którym wykwitła niewielka mapka, ukazująca obszar w obrębie ośmiu tysięcy lat świetlnych. Obraz był płaski, zapewne dla większej przejrzystości, i dość klarowny.

– Co my tu mamy – mruknął Jedyny. – Nasz drogi sektor B612 w centrum mgławicy Laguna, czyli NGC 6530. Niecałe kilkaset lat świetlnych stąd, w kierunku południa galaktycznego, znajduje się mgławica Mały Duch, a kolejne tysiąc lat świetlnych, niemal tuż za mgławicą planetarną NGC 6565, interesująca nas MACHO-96-BLG-5.

– Czarna dziura – zauważyła wcześniej cicha Pinsleep.

– Dokładnie – przyznał jej rację transgres, przybliżając nieco fragment mapy. – W pobliżu są jeszcze dwie: MACHO-98-BLG-6 i, nieco odleglejsza, V2293 Ophiuchi. To już prawie Ramię Krzyża, podczas gdy interesująca nas pierwsza dziura leży pomiędzy Ramionami Strzelca a Krzyża właśnie. To w każdym razie nasze pierwsze miejsce docelowe. Wise... zechciałabyś?

– Ja... – zaczęła niepewnie, ale Jedyny machnął zapraszająco ręką, wyszła więc krok przed szereg i spojrzała na powiększony fragment mapy. Czego chciał? Wykładu? Dobrze, niech mu będzie...

– MACHO 96 to czarna dziura typu gwiazdowego, a więc powstała w wyniku kolapsu grawitacyjnego masywnej gwiazdy – zaczęła suchym, pozbawionym emocji tonem. – Konstelacja Strzelca, odległość około stu tysięcy lat od Terry. Osiemnastogodzinna rektascensja, masa około sześciu terrańskich Słońc. Usytuowana w rentgenowskim układzie podwójnym, zatem krąży dookoła niej gwiazda ciągu głównego. To oznacza, że będzie tam wysokie promieniowanie, rzędu dziesięć do potęgi siedem ka.

– Nasze pole magnetyczne powinno przetrzymać to bez większych problemów – zawyrokował Jedyny – tym bardziej że interesuje mnie nie gwiazda, a sama czarna dziura.

– Dlaczego? – spytała Erin Hakl.

– Z powodu jej horyzontu zdarzeń – powiedział Antenat. – Ale o tym na razie wystarczy. Erin, ustawiasz kurs z Wise. Zakładam, że czeka nas około... osiemdziesięciu skoków po piętnaście lat świetlnych każdy. Odległość wynosi jakieś tysiąc dwieście lat świetlnych z hakiem. Tansky? Monsieur?

– Tak? – odezwał się Hub. Mechanik nie zareagował. Po ostatnich wydarzeniach w maszynowni zrobił się markotny i nieco osowiały.

– Oczekuję pełnej kontroli programowej i mechanicznej, i to non stop – powiedział Jedyny. – Nie każcie mi tego powtarzać. Erin?

– Słucham.

– Jakie są twoje optymistyczne założenia co do prędkości „Wstążki” w Głębi?

– Takie jak zwykle – stwierdziła pierwsza pilot. – Typowy niszczyciel leci plus minus dwadzieścia cztery godziny, a fregata około dziewiętnastu... „Wstążka” to spory skokowiec, zatem zakładam, że programowo... biorąc pod uwagę stan napędu głębinowego i tonaż, wyjdzie około siedemnastu... może osiemnastu godzin na pokonanie piętnastu lat świetlnych. To w końcu zwykły skok, a nie dziura czy iskra głębinowa. W dziurze byłoby znacznie szybciej... choć w praktyce bywa różnie.

– Zatem mamy jakieś półtora tysiąca godzin samego lotu w Głębi, co daje nam około sześćdziesięciu dni.

– Tak, wyjdzie jakieś dwa błękitne miesiące. Ale sama kalibracja pomiędzy skokami... i konieczność doładowania rdzenia...

– O kalibrację i długie ładowania nie musimy się już martwić. Ten statek to obecnie najbardziej zwarta i solidna konstrukcja w całej Galaktyce. Nie licząc może... tego całego wirusowego imprintu – zauważył niechętnie Jedyny. – Zmusiłbym naszego drogiego zbrojeniowca do jego zdjęcia, gdyby to było możliwe, ale obawiam się, że zbyt mocno zakorzenił się w podstawowych strukturach programowych i zmienił je na tyle, że usuwając go, trzeba by wykasować cały system. – Urwał na moment, patrząc z wyraźną niechęcią w stronę Myrtona. – Ten twój wirus, Grunwald, dokłada nam kłopotów i pewnej... niestabilności. Zimprintować wszakże łatwo, odprintować – znacznie trudniej. Być może wylądujemy kiedyś w stoczni i wykasujemy całość oprogramowania... ale o tym potem. To na tyle – zakończył i wygasił mapę. – Wylatujemy natychmiast. Rozejść się.




Spodziewali się wiele, ale nie spodziewali się wybuchu.

Tuż po przebiciu przez „Wstążkę” bańki atmosfery na powierzchni B612 rozbłysnął jasny grzyb. Rdzeń „Nemesis”, zgodnie z planami Jedynego, oddał swoją energię po raz ostatni, niszcząc spory kawałek planetarnej powierzchni.

– Pięknie – skwitował siedzący w Sercu Tansky. Jeśli wcześniej mogli mieć nadzieję na spotkanie statków Klanu Naukowego i, być może, związane z tym zawirowania w planie Antenata, tak teraz szansa zniknęła. Wszystkie obecne w układzie jednostki skierowały swoje sensory na wybuch.

Odlatywali.

Czekało ich jeszcze kilka skoków w samej mgławicy Laguna, by znaleźć się wreszcie w międzygwiezdnej pustce pomiędzy gromadami. Na razie, lecąc na prędkości, która – ku zaskoczeniu ich wszystkich – dociągnęła do dziewięciu dziesiątych c, powoli opuszczali układ. Napęd, podobnie jak antygrawitony, szumiał i działał jak złoto – i to przy stosunkowo niewielkim obciążeniu rdzenia. Cokolwiek zrobiły mikroty, skończyło się tym, że „Wstążka” stała się jednym z najszybszych statków kosmicznych w Wypalonej Galaktyce.

Ale nie wszystko zmieniło się na lepsze.

Z początku nie potrafili określić, co się stało. To było coś widzianego kątem oka, a może tylko wyczuwanego – coś na granicy zwykłego postrzegania – z czego zdali sobie sprawę już jakiś czas temu, gdy mikroty wykonywały swoją pracę. Mieli wrażenie, że struktura skokowca nieznacznie się zmieniła, delikatnie ocierając się o strukturę widmową. Jeśli skupiali na tym uwagę, wrażenie zanikało, ale siedząca za konsolą nawigacyjną Erin zaczęła mieć wrażenie, że widzi to samo, co od samego początku dostrzegała Pinsleep Wise.

Być może była to wciąż „Wstążka”. Ale „Czarna Wstęga” – statek Widmo – znajdowała się tuż obok i drżała, pragnąc wychynąć na powierzchnię.

– Niemożliwe – szepnęła Hakl. Siedząca obok niej Wise uśmiechnęła się krzywo i popatrzyła na pierwszą pilot.

– Co się dzieje? – spytała.

– Nic takiego – mruknęła Erin, ale astrolokatorka zerknęła na nią tak, że Hakl wzruszyła w końcu ramionami. – Mam wrażenie – powiedziała wreszcie – że coś jest nie tak. Coś... z tym przeklętym statkiem. Jakby się... nie wiem, zmieniał? Jakby coś w nim było. Rozumiesz, co mam na myśli?

Pinsleep kiwnęła powoli głową. Miały jeszcze kawałek do boi lokacyjnej, odsunęła więc ręce od przyrządów. Popatrzyła Erin prosto w oczy.

– Witaj – powiedziała – w moim świecie.

– Moja droga załogo – usłyszały znienacka przez interkom. – Niebawem wykonamy nasz pierwszy skok głębinowy. Zapraszam do stazy... również i ciebie, Grunwald. Koniec z bieganiem po korytarzykach. Tansky?

– Tak? – spytał komputerowiec z Serca.

– Synchronizuj wskrzeszenie na pięć minut po skoku. Zaczekamy na was razem z Pomsem.

– Pan nie... pan nie będzie zapadał w stazę, panie kapitanie?

– To akurat nie powinno was interesować. Może tak, może nie. Cokolwiek zrobię, za ewentualną stazę odpowiadam sam i nikt nie będzie mi jej ustawiał – doleciało z głośników. – Zostaw już więc oprogramowanie, Personalu, bo niczego ciekawego w nim nie znajdziesz, i szykuj się do podania Białej Pleśni. Wise?

– Tak? – spytała Pinsleep.

– Zapraszam cię do siebie na moment.

– Staza...

– Wchodzisz w nią ostatnia. Czekam.

– To się nigdy nie skończy – mruknęła Pin do patrzącej na nią z wyraźnym współczuciem Erin.

– Dasz sobie radę?

– Teraz tak – powiedziała, wstając od konsoli nawigacyjnej. – Nie martw się, nic mi nie będzie – zakończyła, widząc, że Hakl kiwa głową, ale bez specjalnego przekonania. Uśmiechnęła się do niej słabo i ruszyła w kierunku kajuty kapitańskiej.

Kiedy dotarła na miejsce, okazało się, że Jedyny nie jest sam.

Tuż obok stołu stał doktor Jones. Wise przeszła przez próg kajuty i stanęła pośrodku, słysząc, jak zamykają się za nią drzwi. Antenat siedział za stołem w pozornym bezruchu, dłonie złożył w niewielki trójkącik.

– Mamy chyba drobny problem – zaczął.

– To znaczy? – spytała, naśladując jego półironiczny, znudzony ton. Jedyny uśmiechnął się lekko.

– Mam pytanie natury technicznej – zaczął. – Czy myślisz, że zabicie tego biednego, chorego na chorobę pogłębinową człowieczka bardzo zasmuci Myrtona Grunwalda?

– Nie rozumiem...

– Chwileczkę... – Transgres przerwał i nacisnął przycisk interkomu. – Uwaga – rzucił tonem towarzyskiej pogawędki – ponownie zapraszam wszystkich, z wyjątkiem Huba, do stazy. Licznik ustawiam na dziesięć minut – dodał, łapiąc zawieruszone, dotykowe holo i przestawiając kilka wskaźników. Niemal natychmiast monitory „Wstążki” zaczęły wyświetlać 09:59. – A więc? Jak uważasz? – podjął, ponownie patrząc na Pin. – Zawsze ceniłem twoje zdanie... nawet jeśli już tego nie pamiętasz. A zatem? Czy śmierć doktora odbije się na Grunwaldzie?

– A czemu to cię tak interesuje? – spytała. – Co cię obchodzi Myrton?

– Zdziwisz się, ale Grunwald mnie ciekawi. Ma zdolności, których nie powinien mieć. Nie ma w nim ani grama psychofizycznego wirusa, a lata sobie świadomy w Głębi i imprintuje statki. To cię nie interesuje?

– Nie.

– A mnie wręcz przeciwnie. Dlatego martwi mnie ewentualny efekt traumy na tak ciekawym stworzeniu. Mam tu jednak obiekt, który można co najwyżej trzymać w stazie, bo za moment porozwala wam głowy albo uszkodzi skokowiec. Rozumiesz więc mój dylemat?

– Nie rób tego – powiedziała Pin. Jedyny oparł brodę o dłoń w wyraźnym zamyśleniu. Wciąż patrzył na Jonesa. – Nie zabijaj go. To się źle skończy. Myrton... to go załamie.

– Myślę, że nieco przesadzasz, Wise. Toż to kawał chłopa, ten nasz Grunwald. – Antenat wstał i podszedł do doktora. – Popatrz tylko – mruknął – żałość aż bierze. On tu się ledwo trzyma na nogach.

– Zostaw go!

– Coś ciągle bełkocze. O chłodzie... i o innych rzeczach. O których, prawdę mówiąc, nie powinien mieć zielonego pojęcia.

– On mnie uratował – powiedziała. – Gdyby nie doktor, wciąż leżałabym w AmbuMedzie.

– Nie przeczę, że był przydatny. I mam u niego za to dług wdzięczności. Dlatego myślałem o szybkim i humanitarnym końcu. Nie sądzisz, że byłby to akt łaski?

– Nie – powiedziała twardo. Ale transgres jeszcze nie skończył.

– Masz złe podejście do tej sprawy. Pozwól, że ci to ułatwię. Wyobraź sobie, że masz, na ten przykład, chorego psa. Wiesz, co to pies?

Pinsleep pokręciła głową. Nie patrzyła już na Jedynego, tylko na Jonesa.

– No to jakieś inne ulubione hodozwierzę. Załóżmy, że jest ono nieuleczalnie chore i pewnie cierpi. Czy nie poddasz go eutanazji?

– Ludzie to nie zwierzęta... – powiedziała słabym głosem. – Możemy go przecież wpiąć w stazę, tak jak mówiłeś. Nie musisz go zabijać. Proszę...

– Sam nie wiem. – Wzruszył ramionami. – Ale mam pewien pomysł – stwierdził. Odwrócił się od Jonesa i ponownie podszedł do interkomu. Nacisnął przycisk. – Tansky?

– Tak?

– Czy wszyscy są już w stazie, zgodnie z zaleceniem?

– Tak.

– Świetnie. Przestaw proszę na stazę twardą dla zbrojeniowca. Ma nie zostać wskrzeszony po skoku. Rozumiemy się?

– Tak... panie kapitanie.

– Szybciutko zatem. I sam się wpinaj. W zwykłą stazę, ustawioną na pięć minut, jak pozostali – zakończył i puścił guzik interkomu. – Sprawa sama się rozwiązała, nieprawdaż? Myrton napotka problem w momencie, gdy wszyscy zdążą się już z nim oswoić. To powinno odsunąć kłopoty... przynajmniej na razie.

– Pinsleep... – szepnął całkiem wyraźnie Jones. Pin spojrzała na niego: wprost w zmęczone, stare oczy doktora. – Proszę...

– No już – zdecydował Jedyny. – Nie przedłużajmy.

I zanim Pinsleep zdążyła zareagować, podszedł do Harpago i szybkim, prostym ruchem skręcił mu kark.





W dalszym ciągu nie uzyskałem odpowiedzi z Edenu w sprawie użyczenia Dłoni. Zdaję sobie sprawę, że elitarne siły Imperatora mogą zostać wyrwane z bezczasu jedynie w wyjątkowych sytuacjach, ale ta bluźniercza kampania wymyka się nam spod kontroli! Zbuntowany lord Nyrotos i jego wyznawcy niosą swe słowa coraz większej liczbie światów! Co prawda przegnano ich Czarną Dłoń z okolic supernowej Keplera, ale większość armady nadal najeżdża systemy mniejszych rodów na galaktycznych rubieżach! A pragnę przypomnieć, że Czarna Dłoń to jedna z największych byłych Dłoni Imperatora! Nasze położenie z dnia na dzień staje się coraz rozpaczliwsze!

Błagam Jego Imperatorską Mość o życzliwe wysłuchanie. Nie możemy dopuścić, by poglądy Nyrotosa na temat powszechnego użyczenia imperatorskiej ambrozji zyskały więcej zwolenników! Życie to cenny dar – to prawda. Prawo do jego przedłużenia powinno wszakże iść w parze ze zdrowym rozsądkiem i obiektywnym sądem, bo tylko to zezwoli na trwanie tych, których istnienie jest najcenniejsze dla całego Imperium Galaktycznego.


Typho Cortell, Pan Trzeciego Zastępu, książę Rodu Cortell, głównodowodzący Flotyllą Czterdziestą Czwartą Sił Porządkowych Imperium, nagranie audio, zapisy Sieci Galaktycznej





Coś się zmieniało. I chyba zmieniało się na dobre.

Jar Kruk, Następca Wielkiego Rodu Kruków i czołowy z kandydatów Programu Ksenologicznego Imperium, zauważył to niemal natychmiast po przekroczeniu progu Kopuły Myślicieli. Tuż za jego plecami lądowały ostatnie kapsuły liktorów – uruchamiane przez Oświeconych pole elektromagnetyczne sprawiało, że na tarasach Kopuły gasły światła. Być może Myśliciele nie posiadali broni, ale programowe wyłączenie uzbrojenia z blokadą imperialną niosło efekty uboczne także dla pozostałych sprzętów.

Zapewne dlatego wygasło połączenie z Pin Wise. Z Myślicielką, o której los zaczął się coraz bardziej obawiać.

Na razie biegł niemal przez korytarze Kopuły, zastanawiając się, czy zdąży. Dziewczyna wspominała coś o Lektorze Secie Trolcie – co dokładnie? Nie wiadomo. Jedno było pewne: chciała, by Kruk dostał się do Centrum. I dlatego musiał tam przybyć – i to jak najszybciej.

Coś go tknęło mniej więcej w połowie drogi, gdy jego osobisty Opiekun Maszynowy zadrgał nagle i zastygł. Maszyna zwolniła, zupełnie jakby wpadła w jakiś dziwaczny stupor. Jar odwrócił się ku niej ze zdumieniem, patrząc, jak humanoidalna sylwetka urządzenia próbuje zrobić jeszcze jeden krok, by nagle stanąć. Co się...

Orbisy, zrozumiał natychmiast. Niewielkie, latające kulki liktorów, będące niczym innym jak emiterami pola; słyszał o nich kilka razy. Oświeceni musieli wpuścić je jako pierwsze do kompleksu, wzmacniając działanie pola elektromagnetycznego emitowanego przez kapsuły. Sam niczego nie odczuł, ale jego Maszyna musiała dostać się w sferę oddziaływania jednego z nich. Musiał ją zostawić, wyglądało na to, że nie ma innego wyjścia.

Przyspieszył. Bez prowadzącego go Opiekuna było nieco gorzej, ale mniej więcej pamiętał drogę. Taką miał przynajmniej nadzieję. Nie wiedział tylko, czy uda mu się przejść. Część drzwi włączyło automatyczne blokady, inne – były otwarte na oścież. Pozornie prosta trasa okazała się labiryntem, z którego musiał się wydostać.

Szybko, poganiał się w myślach. Szybciej!

Znał te przejścia. Pamiętał, gdzie prowadziła go na samym początku maszynowa kula. W dodatku zaczął spotykać ludzi. Myśliciele i personel techniczny wyglądali co prawda na wystraszonych i niechętnie odpowiadali na pytania, ale – co okazało się zbawienne – biegli dokładnie w przeciwną stronę. Zamierzali wydostać się z Kopuły i, czego zapewne nie wiedzieli, wpaść w ręce liktorów.

Cóż, pomyślał, przebiegając przez kolejny wąski korytarz w kierunku Centrum, natkną się na nich prędzej czy później. Albo zobaczą tylko białe, mordercze światło imperatorskiego oczyszczenia. I ja zobaczę je także... jeśli nie znajdę Wise i jakimś cudem nie prześlizgnę się przez imperialną blokadę.

To, że szanse ma na to małe, zrozumiał po kolejnych pięćdziesięciu metrach.

W zasadzie prawie dotarł do Centrum. I coś przestało się zgadzać. Nie wiedział jeszcze co, dopóki nie przystanął i nie przyjrzał się, zdumiony, otoczeniu.

Coś wykwitało na ścianach Kopuły – niczym pulsujące żyłki, pokrywające je nieforemną pajęczyną. Zmieniła się też nieco struktura posadzki, która wydała mu się miękka. Jar kucnął i wyciągnął rękę. Była ciepła. Nie rozumiał tylko dlaczego. Czy to Pielgrzymi? Przekroczyli umowną granicę, nałożoną w pierwszej turze negocjacji, i wyszli ze zmianą środowiskową poza fragment Centrum? O ile, poprawił się w myślach, były jakieś negocjacje. Może wstępne ustalenia, oparte zresztą na pewnej umowności, całkowicie mijały się z zakładanym przez Lektora celem. Może Obcy pomyśleli, że aby przełamać Paradoks Percepcji, należy przejąć Kopułę...

Nie, zreflektował się. To absurd. Czemu mieliby to robić? Ustanowili przecież łącznik, a ich jednostka wciąż stacjonowała nad kompleksem. Jaki byłby sens takiej strategii? Trzeba przeprowadzić ekstrapolację tych zmian, i to szybko. Tylko że...

Wise. Muszę jak najszybciej odnaleźć Wise.

Kruk wstał, porzucając wstępną analizę, która zaczęła otwierać się przed nim z wolna niczym wachlarz. Coś tam było: w tle, nieprzesłonięte już Paradoksem Percepcji. Mógłby to dostrzec, gdyby tylko...

Dziesięć metrów przed nim stał imperialny liktor.

Zapewne dostał się którymś bocznym przejściem bądź po prostu był jednym z pierwszych Oświeconych, którzy wylądowali i weszli do Kopuły. Jar ledwo powstrzymał się przed przełknięciem śliny. Nie miał ochoty, by edukowany rzekomo w nadjęzyku Palec Dłoni Imperatora szybko wychwycił jego lęk.

Sam liktor, tak jak się spodziewał, wyglądał niby postać z legend – zapomniany żołnierz, walczący po stronie Imperatora w czasach, gdy Wielki Ród Kruków był zapewne jednym z pomniejszych rodów, starających się o względy Tronu Edenu. Odziany w liktorskie vestimentum, przypominające szarą tkaninę, wyglądał staro i dziwnie martwo. Złota machina lorica – samoświadoma zbroja – przesuwała się niespiesznie po jego ciele, błyszcząc płatami, łuskami i fragmentami autoformujących się kolczug. Ale nie to było najgorsze, a jego liktorskie fasces – maszynowe, neuronowe rzemienie, obecnie uformowane w coś, co wyglądało na elektrowłócznię wyposażoną w ostrze topora. Broń szumiała cicho i wyglądała tak, jakby sama pragnęła wyskoczyć ku Następcy Rodu.

– Kim jesteś? – odezwał się liktor. Głos miał ciężki i suchy. Byli tacy, którzy uważali, że trwanie w bezczasie i ciągłe spożywanie ambrozji może sprawić, że Oświeceni utracą człowieczeństwo, i zdaniem Jara ten głos już o tym świadczył. – Kim jesteś? – powtórzył mechanicznie i Kruk zrozumiał, że trzeciego pytania nie będzie.

– Jar Kruk – odpowiedział szybko. – Następca Wielkiego Rodu Kruków, kandydat Programu Ksenologicznego Imperium. Jestem bliskim współpracownikiem Myśliciela Pierwszego Stopnia Lektora Setha Trolta, zarządzającego PKI. Chciałbym...

– Milcz – rozkazał liktor. Nadal stał w bezruchu, choć przekrzywił nieco głowę o dziwnie martwych oczach. Najprawdopodobniej nasłuchiwał poleceń, choć trudno było powiedzieć, skąd one dochodzą. Czyżby został wpięty w Sieć Galaktyczną? – Jesteś konieczny – dodał po chwili, ponownie patrząc na Kruka. – Dostarczenie twojej osoby we wskazane miejsce jest konieczne.

– Nie wiem nic o wskazanym miejscu. Szukam Pin Wise. Jest Myślicielką, która...

– Milcz. Rozkaz został wydany. Udasz się teraz do...

– Proszę mnie wysłuchać! – przerwał mu Jar. – Muszę odnaleźć Myślicielkę Pin Wise. Czy mogę prosić o...

Nigdy nie dokończył tego zdania. Liktor tylko mignął. W jednej chwili stał kilka metrów przed nim, w drugiej – był tuż przy Jarze. Przez ułamek sekundy Kruk dostrzegł blade i pocięte dziesiątkami blizn ciało liktora.

– Milcz – powtórzył Oświecony, ale Jar już nie słuchał. Lekkie uderzenie elektrobronią sprawiło, że natychmiast stracił przytomność.




Ed, ku własnemu zdziwieniu, nie dał się złapać.

Kiedy tylko zorientował się, że jego obawy nie są bezpodstawne i że na powierzchnię Etery opadają kapsuły liktorów, natychmiast ukrył się w jednym z pomieszczeń kompleksu. Słyszał stamtąd krzyki wystraszonych Myślicieli i tupot wielu stóp, a potem pierwsze, charakterystyczne tąpnięcia. W pobliżu musiała wylądować cała seria liktorskich kapsuł.

– Cudownie – mruknął do siebie. Czasu miał niewiele. Jeśli Oświeceni wejdą do Kopuły, z początku rozrzucą w niej orbisy i rozpoczną skanowanie pomieszczeń. A co będzie dalej, wiedział świetnie. Raz już tego doświadczył: w trakcie końcówki osławionej kampanii Nyrotosa.

Był wówczas jeszcze dzieckiem, ale pamiętał bitwę nad znajdującą się zaledwie sześć lat świetlnych od Terry gwiazdą Barnarda – a konkretniej, nad położoną w jej układzie jego niewielką rodzinną planetą o nazwie Edward, złośliwie nazywaną „planetą Edów” z racji dużej liczby dzieci, które swoimi imionami miały przypominać miano słynnego odkrywcy gwiazdy. Pamiętał, jak tego dnia kapsuły liktorów, poszukujących zbiegłych żołnierzy Nyrotosa, wylądowały na Edwardzie i jak dokonały czystki, równając z ziemią niewielką osadę Eda. Możliwe, że to wtedy po raz pierwszy odczuł nacisk interpolacji: widząc, co się dzieje, zrozumiał nagle cały ciąg prowadzących do tego przyczyn, a drogą dedukcji domyślił się, jaki czeka ich koniec. Uciekł więc, tak jak teraz, i schronił niczym szczur. W pierwszym odruchu nie myślał o swojej kolonii, rodzinie czy nawet małej siostrze. Bał się i dzięki temu przeżył.

I dlatego zamierzał przeżyć i tym razem.

Schowany za jednym z biurek, dziękował niebiosom za swój niewielki wzrost. Kilka razy usłyszał charakterystyczny, cichy szum machina lorica. Czy zauważył złoty poblask? To możliwe... Słyszał, że liktorzy pogardliwie podchodzą do kwestii ukrywania się czy wygłuszania wydawanych przez ich sprzęt dźwięków: arogancja i wieki służby sprawiły, że takie zachowanie uważali za tchórzliwe. Na jego szczęście.

Nie zmieniało to faktu, że nie mógł ukrywać się tu wiecznie. Musi wydostać się z Kopuły Myślicieli, zanim liktorzy zakończą to, co mają do zakończenia na powierzchni planety. To, że chodziło o przełom, było raczej oczywiste. Jaki zatem będzie ich tryb postępowania?

Przede wszystkim zebranie materiałów. Myśliciele są nieistotni, podobnie jak ten mały, zawiadujący układem ród Suttonów. Możliwe, że część już stąd uciekła... za zezwoleniem Damy Imperatora. Pewne szanse mogą mieć kandydaci PKI, ale szczerze w to wątpił. To tylko pracownicy, nie tak ważni jak materiały. Następnym krokiem będzie wstępna eksterminacja. Liktorzy zabiją każdego, kogo uznają za potencjalnie niebezpiecznego: możliwe, że i samych Pielgrzymów. A jeśli nad Eterą istotnie znajdują się okręty Dłoni Imperatora, pozostaje tylko kwestią czasu, kiedy planeta zostanie oczyszczona. Jak zatem uciec, zanim zostanie wydany rozkaz eksterminacji? Cały układ jest z pewnością zablokowany i świetnie strzeżony. Mysz się nie prześlizgnie. Nic stąd nie odleci. Nic oprócz samych kapsuł... i lichtugi Zoe Mark, Głosu Imperatora.

Muszę się tam dostać, zrozumiał. Lichtuga to ostatnie miejsce, gdzie mogą spodziewać się zbiegów. Kto uciekałby do symbolu imperatorskiej władzy w takim momencie jak ten?

Tylko ktoś wyjątkowo zdesperowany. A on był zdesperowany. I zdecydowanie pragnął przeżyć.




– Lepiej jeszcze nie wstawaj – powiedziała cichym, lekko drżącym głosem Pin Wise. – Jar, słyszysz, co do ciebie mówię...? Powiedziałam, żebyś się nie ruszał!

– Gdzie...

– W przechowalni sprzętu, tuż przy Centrum – odpowiedziała szybko, widząc, że Kruk przytomnieje.

Następca Wielkiego Rodu z początku leżał jak martwy, gdy razem z innymi wyłapanymi Myślicielami przynieśli go liktorzy. Bała się już, że elektrobroń, owo dziwaczne, transformujące się fasces, wysmażyła mu mózg.

– Tu nas przyprowadzili. A przynajmniej część z nas – doprecyzowała, zerkając na siedzących pod ścianami przerażonych Myślicieli i techników.

– Liktor...

– Jest ich chyba dwóch. Jeden stoi przy wyjściu. Drugi na korytarzu. Doszedłeś już do siebie?

– Prawie – przyznał, powoli siadając obok niej na posadzce. Wszystko nadal lekko wirowało, ale czuł, że nie jest poważnie ranny. Jaki byłby sens uśmiercenia jednego z kandydatów bez przeprowadzenia końcowego przesłuchania? – Intelektosynchron – zaczął, odpowiednio dostosowując tonację, ale Wise wyciągnęła dłoń i natychmiast przysłoniła mu usta.

– Żadnego nadjęzyka – ostrzegła. – Dwóch Myślicieli już próbowało. Oświeceni są na to wyczuleni. Zabrali ich.

– Obawiają się, że ktoś zacznie spiskować?

– W nadjęzyku możesz zbyt wiele przekazać.

Jar kiwnął głową. Prosta, prajęzykowa ekspresja.

– Mój ojciec – zaczął – próbował mnie ostrzec. Nad Eterę przybyły Dłonie Imperatora. Liktorzy to dopiero początek. Dojdzie do oczyszczenia układu. Możliwe, że z inicjatywy Zoe Mark.

– Wiedzą więc o przełomie... – zrozumiała Pin. – Udało się... i chcą to teraz zniszczyć. – Kruk nadal widział słabo, ale dostrzegł, że dziewczyna zbladła. – To moja wina... gdybym nie powiedziała o swoich obawach przed Tronem Gwiazd...

– Przestań, Wise. Teraz to już bez znaczenia. – Dotknął jej ręki. Ścisnęła go za palce, ale czuł, że drży. – Nie myśl o tym – dodał twardo. – Powiedz mi o Lektorze. Co chciałaś mi przekazać? Wtedy, zanim nas rozłączyło?

– Seth... – zaczęła niepewnie, zerkając na stojącego w drzwiach liktora – przebudził się.

– Jak to: przebudził?

– Jak wiesz, został zamknięty – powiedziała nieco pewniej, wpadając w typowy ton Myślicielki. – Ale zaczął się... – Urwała i zawahała się na moment, by dokończyć: – On się zmienił, Jar! Doszło do jakiegoś przekształcenia.

– Transformował się w Obcego?

Pokręciła głową.

– Niezupełnie. Może w połowie. Na początku, kiedy zaczął „trzeszczeć”, mogliśmy tak myśleć, ale to coś więcej. Nie chodzi zresztą jedynie o niego. Widziałeś te żyły w korytarzach? To się rozrasta. Ale nie tylko. Następują jakieś niezrozumiałe... dysfunkcje. Tak jakby środowisko zaczęło się przekształcać podobnie jak Seth...

– Jakaś technologia nanitowa Obcych? Ustawiają tu swoje warunki atmosferyczne?

– Nie. Nie sądzę. To chyba coś głębszego.

– To znaczy?

– Jar... – Myślicielka ponownie spojrzała na pilnującego ich Oświeconego, ale liktor nawet nie drgnął. – Czy musimy teraz....

– Wiesz, że tak.

– Liktorzy...

– Na razie nic nam nie zrobią – uspokoił ją. – Zapewne nas słyszą, ale tę rozmowę uznają za bezpieczną choćby dlatego, że to prajęzyk. W dodatku możemy wiedzieć, gdzie znajduje się część materiałów PKI. Będą chcieli je przejąć. A więc będą chcieli doprowadzić do naszego oficjalnego przesłuchania.

– Tak... – przyznała po chwili, nieco się odprężając. Jar czekał. – Masz rację – powiedziała wreszcie.

– Widzę to – zauważył. – Nie potrzeba do tego ekstrapolacji... Można przewidzieć, że tak to się potoczy.

– Masz szczęście. Mnie wszystko zamazują prognozy. Czasami wolałabym... Prekognicja jest taka płynna...

– Nie myśl teraz o tym. Powiedz mi lepiej, o co chodzi z tym „czymś głębszym”. Proszę.

– Ed miał teorię... – zaczęła po chwili pewniej, choć wciąż zerkała kątem oka na liktora. – Jako interpolator zajmował się podprogramem PKI dotyczącym ewolucji i panpsychizmu. Chodziło o wyższy poziom obserwacji rzeczywistości. Coś jak nadjęzyk, ale w ujęciu percepcji.

– Nadpercepcja. – Kruk kiwnął nieznacznie głową. – Wise, nie musisz mi cytować podstawowych pojęć PKI. Znam to tak samo jak ty. Budowanie pomostu z Obcymi dzięki wejściu na wyższy poziom świadomości i tak dalej. Ślepy zaułek.

– Ed uważał inaczej. Twierdził, że poprzez zrozumienie percepcji Obcych i przełamanie Paradoksu można zacząć odbierać rzeczywistość tak jak oni. O ile wejdziesz na wyższy poziom świadomości.

– A co to ma wspólnego z tym, co się dzieje?

– Uważał, że rzeczywistość może być plastyczna, skoro, jak przecież wiemy, jej obraz jest zależny od obserwatora – powiedziała. – Jej najgłębsza struktura. Ta na poziomie stałej Plancka, gdzie czasoprzestrzeń ulega skwantowaniu... gdzie istnieje głęboka korelacja pomiędzy energią, materią i informacją. Teoretycznie, mogą tam nawet tkwić wszystkie idee Platona. Pamiętasz badania struktury rzeczywistości i te eksperymenty z oddziaływaniami Głębi? Myśliciele mają dzięki nim komputery z emiterami wielowymiarów. Wszystko po to, by prowadzić wyliczenia wychodzące poza ograniczenia fizyczne naszego Wszechświata...

– Wise – Jar skrzywił się – to filozofia, nie praktyka. Mam uwierzyć, że rzeczywistość zmienia się wskutek jakiegoś magicznego połączenia percepcji człowieka i Obcego? Ed gadał bzdury. Gdyby tak było, rzeczywistość powinna zmienić się już w momencie, kiedy po raz pierwszy natknęliśmy się na Obcych. Ich percepcja zaczęłaby wówczas kłócić się z naszą...

– Powtarzam ci tylko to, co mówił Ed – odparła.

– A sam karzeł? Gdzie on jest?

– Nie wiem... rozdzieliło nas, kiedy kapsuły zaczęły lądować.

Kruk kiwnął głową i powoli, delikatnym gestem dotknął ciemnych, długich, wpadających we fiolet włosów Pin.

– Mam nadzieję – powiedział nieco ciszej – że rozdzieli go z nami na długo.




Zobaczył ją, gdy tylko wydostał się z Kopuły Myślicieli.

W zasadzie nie był do końca pewny, czy ją widzi. Wciąż z trudem łapał powietrze po opuszczeniu ciasnego kanału wentylacyjnego. Kilka razy był przekonany, że w nim utknie. Raz natknął się na zythyga – eterskiego pasożyta żyjącego w ścianach nowoczesnych budowli, przypominającego nieco oślizgłą ośmiornicę. Na szczęście bydlę nie było mięsożerne. Ssało tylko energię i choć Ed z trudem opanował obrzydzenie, udało się mu je przepchnąć w odnogę ciasnego korytarzyka. Kiedy wypadł wreszcie na zewnątrz, najpierw nerwowo rozejrzał się po okolicy. Nigdzie nie widział liktorów; czyżby wszyscy weszli do budynku? Odruchowa interpolacja ukazała mu ślady na ziemi: pod Kopułą były co prawda stalowe chodniki, ale wiatr naniósł i tu nieco piasku. Ed ujrzał, jak jego rozdmuchane ziarna łączą się ze sobą i formują w ślady przejścia. Standardowy patrol, pomyślał. Szybki, skuteczny i zaliczony. Nie wrócą. Teraz pozostawała tylko kwestia czasu, ale miał wrażenie, że zdąży do lichtugi, zanim Oświeceni umocnią kordon. Zaczął podnosić się na nogi. Musi tylko...

Niecałe pięć metrów od niego, na otaczającym Kopułę murku, siedziała dziewczynka.

Wyglądała... jak ona wyglądała? Nie miał pewności. Była śliczna, może nawet piękna, ale dziwacznie ubrana: w białą sukienkę z falbankami. Uśmiechała się lekko i Ed pomyślał, że to chyba najpiękniejszy, ale i najsmutniejszy uśmiech, jaki widział w życiu. Uśmiech, który trafiał wprost do serca i zostawał w nim niczym bolesna zadra.

Karzeł zamrugał.

– Cześć, Ed – powiedziała dziewczynka i chyba wtedy zauważył, że jej oczy opalizują delikatnym srebrem. – Jestem Andy.

– Witaj, Andy... – wymamrotał.

Stanął już, ale czuł, że nogi ma jak z waty. Czy to światło? Miał wrażenie, że nie tylko oczy dziewczynki płoną delikatnym srebrem. Coś ku niemu sunęło. Materia, na której stał, zdawała się przyjmować srebro i oddawać je w ciepłej, miękkiej fali. Wzdrygnął się.

– Kim...

– Już ci mówiłam. Jestem Andy – odpowiedziała. Zmarszczyła lekko nosek, ale uśmiech rósł jej na wargach. – Mam mało czasu, więc tylko spytam: jak się bawisz, Ed?

– Nie rozumiem...

– Poczekaj... – Dziewczynka zeskoczyła z murku i zbliżyła się do karła.

Z każdym krokiem coś od niej płynęło: nawet nie srebrne światło, a wielka, ciężka, przemożna moc. Nie, pomyślał przerażony Ed. Niech nie podchodzi bliżej!

– Co my tu mamy? – spytała, przechylając główkę, i karzeł poczuł, jak coś przenika mu przerażony mózg. – Jestem autentycznie ciekawa. A więc? Przełom, co? Udało się już?

– Tak jakby... – wychrypiał. Andy kiwnęła głową.

– Posłuchaj mnie uważnie, Ed – powiedziała i nagle jej głos zabrzmiał dziwną, przygniatającą twardością. – Nie będziesz mnie pamiętał, ale to zapamiętasz.

– Co...

– Dużo od tego zależy – oświadczyła. – Skup się. Chcę ci powiedzieć, że masz dwie możliwości. Niestety, w każdej z nich zginiesz, Ed. Być może druga z możliwości gwarantuje ci nieco dłuższe trwanie, ale twoja śmierć jest pewna, jakąkolwiek podejmiesz decyzję. Powinieneś to wiedzieć.

– Ja... proszę... – jęknął. To nie jest dziecko, zrozumiał i to zrozumienie rozlało się nagle po nim niczym świadomość nieuchronności przepowiedzianej przez dziewczynkę śmierci. Cokolwiek to jest, jest potężne. – Błagam...

– Pierwsza możliwość jest taka – kontynuowała istota przedstawiająca się jako Andy – że po naszej rozmowie udasz się w stronę lichtugi. Stworzy to pewne komplikacje. To, co nazywacie ekstrapolacją, wpadnie wówczas w chaotyczny atraktor. Wygeneruje się zbyt wiele zmiennych, uniemożliwiających pewną prognozę. Efekty namnożą się wykładniczo i jest możliwe, że nigdy nie dojdzie do powstania Wypalonej Galaktyki.

– Wypalonej Galaktyki?

– W tym przypadku możesz zostać zabity przez liktorów lub przez sam Głos Imperatora. To wynik o najwyższym współczynniku prawdopodobieństwa – uznała dziewczynka. – W zasadzie wynosi on prawie sześćdziesiąt pięć procent. Stanie się tak dlatego, że zapomnisz o istnieniu monitorującego pola wytwarzanego przez lichtugę i zostaniesz szybko wykryty. Istnieje jednak pozostałe trzydzieści pięć procent szans, że stanie się inaczej. W dziesięciu z nich udaje ci się dotrzeć na okręt i ukryć w jego wnętrzu. Odkrywasz wszakże, że nie masz możliwości wpięcia się w zablokowane przez Damę oprogramowanie stazowe. W tej rzeczywistości, gdy lichtuga opuszcza układ, umierasz na chorobę pogłębinową.

– Chorobę... – wymamrotał, ale Andy jeszcze nie skończyła.

– W piętnastu procentach po dotarciu do okrętu decydujesz się na konfrontację z Damą Imperatora. Zoe Mark wysłuchuje, co masz do powiedzenia. Używasz na niej wszelkich subtelności nadjęzyka, ale nie jesteś w stanie ukryć faktu, że wiesz, iż doszło do przełamania Paradoksu Percepcji, i Kronikarka, widząc zagrożenie związane z ujawnieniem tego sekretu, dokonuje twojej egzekucji.

– Błagam... nie chcę umierać!

– Zostaje dziesięć procent – kontynuowała niewzruszona istota o srebrnych oczach. – Przejmujesz w nich władzę nad lichtugą i zabijasz Zoe Mark. Odnosisz sukces... ale tylko chwilowy. Zamierzasz uciec z systemu, nie potrafisz jednak skutecznie zarządzać okrętem i nie przechodzisz przez blokadę Dłoni Imperatora, a lichtuga zostaje zniszczona.

Karzeł opadł na kolana i ukrył twarz w dłoniach. Istota mówiła prawdę, był tego pewny. A zatem... śmierć? Nieunikniona i tak pewna, jakby się już dokonała? I czemu, pomyślał nagle, czemu robi się tak zimno?

– Posłuchaj, Ed. – Dziewczynka podeszła bliżej. – Nie ma już wiele czasu. Czujesz ten chłód? – spytała. – To dlatego nie powinno mnie tu być.

– Czuję... zimno.

– Właśnie – przyznała i w jej oczach zabłysły srebrne, figlarne iskierki. – Jest powolny, ale niebawem przybędzie. Dlatego chcę, żebyś sobie przypomniał, zanim o mnie zapomnisz. Posłuchał o drugiej możliwości. I podjął właściwą decyzję.

– Jaką? – wyszeptał. – Co miałbym sobie przypomnieć?

Andy uśmiechnęła się i nagle zrozumiał, czemu jej uśmiech jest jednocześnie wyrazem szczęścia i smutku.

– To, jak bardzo kochasz Pin Wise – powiedziała.




Niecałą godzinę po opanowaniu Kopuły Myślicieli i zatrzymaniu zastępczyni Lektora Setha Trolta, Myślicielki Drugiego Stopnia Tiene Harmot, do wnętrza kompleksu przybyła Kronikarka Imperialna, Głos i Dama Imperatora, Zoe Mark.

Czarne vestimentum przypominało okalającą ją burzową chmurę. Uformowane w żywy cień, płynęło przed nią i za nią niczym pulsująca ciemność. Każdy ruch Damy, delikatny metasygnał wypowiedziany w strukturach nadjęzyka, był przez nie odbierany i przekształcany w formę fizyczną. Część owej fali stanowiła odbicie nastawienia Zoe, ale liczne fragmenty i odpryski były niczym innym jak odruchami warunkowymi. Twórcy vestimentum i jego wojennych form machina lorica wiedzieli, że przedłużenie odruchów ciała może wzmocnić bezpieczeństwo odzianej tak jednostki i chętnie z tego korzystali.

Ale Dama i tak była w pełni chroniona. Towarzyszyła jej eskorta imperialnych liktorów.

– Oczywiście, lordzie Hresios – szeptała przez zwykłe kontaktowe łącze. Połączenie głębinowe za pomocą Okna nie było już konieczne. Nie w momencie, gdy Trzydziesta Trzecia Dłoń Imperatora znalazła się na orbicie Etery. – Zakładam, że terrańskie dwadzieścia cztery godziny. Nie – zaprzeczyła, a vestimentum skuliło się nagle i zakrzepło. – Tuż po zabraniu materiałów do mojej lichtugi. Nie przewiduję żadnych komplikacji. – Przerwała na chwilę, nasłuchując. – Tak, lordzie – powiedziała wreszcie. – Oby żył wiecznie.

– Dwadzieścia jednostek – poinformował sucho jeden z liktorów i Dama kiwnęła głową. Pomieszczenie, w którym ulokowano cały personel i Myślicieli, znajdowało się niedaleko. – Widoczna skaza.

– Czy to jest to, na co patrzę?

– Tak, Damo.

– Zaczekajcie – rozkazała, zbliżając się do części korytarza spowitej przez pulsujące żyły. – A Lektor?

– Nie został powstrzymany. Trwają poszukiwania.

– To w tym momencie mało istotne – uznała. – W przypadku oczyszczenia zginie razem z innymi. Czy to tu?

– Tak, Damo.

– Świetnie. Zostańcie na zewnątrz – rozkazała, przechodząc przez próg pomieszczenia ze sprzętem, gdzie pod ścianami ulokowano jeńców.

Przez uwięzionych ludzi przeleciał szmer, ale Głos Imperatora nie przejęła się szeptami. Zamiast tego rozejrzała się czujnie, a kiedy dostrzegła interesujące ją postacie, kiwnęła dłonią na pilnującego przejścia Oświeconego.

– Kandydaci PKI – odezwał się po chwili liktor. – Wystąpić.

– Wstajemy, Wise – mruknął Jar Kruk. Śliczna Myślicielka wyglądała na nieco przestraszoną, ale wziął ją za rękę. – Przesłuchania, pamiętasz? Tak jak mówiłem.

– Gdzie jest trzeci? – spytała Zoe Mark. Jar spojrzał w górę, ale twarz Damy była częściowo zakryta przez vestimentum i nie potrafił odczytać jej sygnałów.

– Nie wiemy, gdzie jest karzeł – powiedział. – Nie było go razem z nami.

Kronikarka przywołała gestem liktora i szeptała mu coś przez chwilę.

– Zostaniecie zaprowadzeni do mojej lichtugi – zwróciła się ponownie do Pin i Jara. – Tam dokończymy naszą wcześniejszą rozmowę.

– Wolelibyśmy... – zaczął Jar, ale Zoe nie pozwoliła mu dokończyć.

– Wasze pragnienia nie mają znaczenia – ogłosiła. – Wykonacie rozkazy, o ile chcecie przeżyć. Istnieją przesłanki – uniosła głos tak, by usłyszeli ją wszyscy w pomieszczeniu – że w trakcie realizowania Programu Ksenologicznego Imperium doszło do zdrady.

A więc tak chcą to załatwić, pomyślał Jar. Oficjalna, bezpieczna wersja. Proste wytłumaczenie dla nerwowych Wielkich Rodów. I dla samego Wielkiego Rodu Kruków, gdyby mój ojciec zdecydował się na vendettę po zgładzeniu potomka. Zdrada.

– Jeśli można spytać – zaczął równie donośnie jak Dama – to o jakiej zdradzie mówimy?

– Imperatora – odpowiedziała niemal natychmiast. – I całego gatunku ludzkiego.

– Przełom – wtrąciła cicho Pin. – Porozumienie z Obcymi będzie rozpatrywane jako zdrada...

– Poważne zarzuty – zauważył Następca Rodu, pozwalając, by jego głos delikatnie zawibrował dźwiękowymi niuansami nadjęzyka. – Czy oznaczają, że dokonano dokładnej analizy kontaktu z Pielgrzymami i na tej podstawie wysnuto wniosek, że realizujący PKI Myśliciele dopuścili się zdrady gatunku ludzkiego?

– Sprawa ta – orzekła Dama – będzie drobiazgowo zanalizowana.

– Pytam dlatego – kontynuował Jar Kruk – że jeśli istotnie doszło do zdrady, to aby wysnuć taki wniosek, należy w pełni pojmować pracę Myślicieli, a więc i zrozumieć szczegóły kontaktu z Obcymi. Czy Imperium posiada umożliwiającą to technologię? A może dokonało swojego własnego przełomu Paradoksu Percepcji?

– Jak już wspominałam – odpowiedziała twardym, zgryźliwym tonem Zoe Mark – sprawa ta będzie drobiazgowo zanalizowana. Liktorze, wyprowadź kandydatów PKI.

– Co wy wyprawiacie? – odezwał się ktoś z sali. – Kandydat ma rację! Jaka zdrada?

– To jakieś brednie!

– Czy nad Eterą znajdują się Dłonie Imperatora?

– Gwardia Imperialna na planecie?

– Liktorzy prowadzą bezprawne zatrzymania!

– Chcą tu dokonać oczyszczenia! Szukają pretekstu!

Jar milczał, ale uśmiechnął się lekko. Wrzawa narastała. Osiągnął to, co chciał, i Myśliciele przestali zachowywać się niczym potulne baranki.

– Żądam kontaktu z Wielkim Rodem Sutttonów! – krzyknął któryś, przypominając sobie, że w przypadku sporów pomiędzy Imperatorem a Wielkimi Rodami konieczne jest przeprowadzenie procesu wyjaśniającego. To mogło zadziałać i odsunąć oczyszczenie w czasie... o ile Dama wpadnie w pułapkę i zgodzi się na wymuszony, oficjalny kontakt z Wielkim Rodem. Głos Imperatora miał co prawda natychmiastową moc prawną, ale reperkusje w przypadku pominięcia oficjalnego trybu, gdy go już zażądano, mogły być znaczące nawet dla Tronu Gwiazd.

– Wielki Ród Suttonów! – zaczęto skandować i Kruk dostrzegł, że Kronikarka nieco przybladła. Jej vestimentum zaczęło formować się w strukturę obronną. – Wielki Ród Suttonów!

– Milczeć! – uniósł głos liktor, ale ludzie byli już zbyt przerażeni, by poddać się tak łatwo. Część stanęła na nogi i zaczęła wymachiwać pięściami.

– Zachowajcie spokój! – huknęła Zoe, ale nie przyniosło to żadnego efektu. Jakiś człowiek, chyba technik, skierował się w stronę wyjścia. Liktor odepchnął go brutalnie i mężczyzna upadł na posadzkę. Tłum zajazgotał.

Ale Jar Kruk już tego nie słuchał. Patrzył na przybyłego znikąd karła Eda.

Trzeci kandydat PKI wyglądał, jakby przeczołgał się przez otwory wentylacyjne i odpadki. Niezauważony w panującym dookoła rozgardiaszu, podszedł pewnym krokiem do Oświeconego i, ku zdumieniu Jara, szarpnął za fasces przymocowane do machina lorica, uformowane we włócznię. To, że udało mu się je wyrwać liktorowi, można było złożyć wyłącznie na karb zaskoczenia.

Oświecony zareagował szybko. Odwrócił się na pięcie, a jego złota zbroja zaszumiała. W tym jednak momencie naparł na niego usiłujący wydostać się na zewnątrz tłum rozwścieczonych ludzi. Skrępowali jego ruchy – na tę jedną, upiorną chwilę.

Kruk popatrzył w oczy karła. Lśniło w nich szaleństwo i delikatny poblask srebra. Nigdy nie będziesz jej miał, wyczytał w emitowanych przez Eda sygnałach i szepcie nadjęzyka. Ani ty, ani nikt inny.

Nigdy nie będzie twoja.

Następca Rodu skoczył w bok. Zderzył się z jednym z Myślicieli. Niemal przewrócił przez kolejnego, z rozpaczą wyciągając ręce. Wiedział, że nie zdąży.

Szczęście mu jednak dopisało. Ciśnięta przez karła włócznia poleciała ku Wise, ale Jar był szybszy. Zasłonił dziewczynę.

Nie poczuł nawet, jak fasces zagłębia się w jego ciało, rozdzielając się w środku na tnące, bezlitosne rzemienie. Był tylko pewny, że słyszy krzyk Pin i rozpaczliwy wrzask karła.

A potem pochłonęła go ciemność.





Dane na temat pradawnych Dłoni Imperatora nie mogą być niczym innym jak legendą. Olbrzymie armady prześlizgujące się po granicy horyzontu zdarzeń czarnych dziur – a wszystko po to, by istnieć poza czasem i przestrzenią? Proszę wybaczyć, ale przypomina to stare bajki o Bladym Królu, którego upiorne grimy mają rzekomo przybywać do naszej Galaktyki co kilka eonów z otchłani Sagittariusa A!

Horyzont zdarzeń to nic innego jak granica w czasoprzestrzeni, po której przejściu prędkość ucieczki każdego obiektu przekroczy prędkość światła. Nawet światło nie może uciec przez ową półprzepuszczalną „błonę”. I Dłonie Imperatora miałyby tam żeglować? Nawet jeśli jest to wykonalne, siła oddziaływania czarnej dziury raz, że kompletnie wytrąciłaby ową Gwardię Imperialną poza czas galaktyczny, a dwa: jak niby Imperator miałby się z nimi kontaktować? Przez jakąś magiczną wersję emitera głębinowego? Te, które są nam znane, działają z opóźnieniem w Strumieniu!


Nelos Patak, klanowiec i edukator,

fragment lekcji w Budynku Edukacyjnym dla edukatów trzeciego stopnia





Pogrzeb odbył się tuż po wykonaniu pierwszego skoku głębinowego w kierunku czarnej dziury MACHO-98-BLG-6.

Przestrzeń, w której się znaleźli po pokonaniu piętnastu lat świetlnych, wciąż była przestrzenią poprzedniego sektora – dyfuzyjnej mgławicy Laguna w konstelacji Strzelca. Mieli w niej przebywać jeszcze przynajmniej przez jeden skok: średnica mgławicy wynosiła około dziesięć parseków, czyli ponad trzydzieści lat świetlnych. Nie licząc ciemnych, pylistych globul Boka, Laguna była piękna. Spowijał ją delikatny kosmiczny róż z pasmami roziskrzonej zieleni.

Trudno było wyobrazić sobie lepsze miejsce do pożegnania doktora Harpago Jonesa.

Cała załoga, z wyjątkiem nieprzybyłego na pogrzeb Jedynego i wciąż zestazowanego Grunwalda, patrzyła, jak magazynowy luk „Wstążki” otwiera się na przestrzeń kosmiczną, a trumna Harpago – biały, podłużny pojemnik – zostaje w nią wystrzelona, by po chwili zniknąć w czerni wymieszanej z gwiazdami i różowym pyłem. Trwało to moment, ale wszyscy stali długo, spoglądając zarówno na pusty luk, jak i na próżnię, w której trumna błysnęła przez milisekundę niczym zapomniana gwiazda.

Doktor odszedł, a bezkres go przyjął. Uleciał w wielką, nieskończoną czerń.

Tak jak spodziewał się Antenat, wieść o jego śmierci przyjęli całkiem nieźle, zważywszy na okoliczności. Rozbita wcześniejszymi wydarzeniami Wise rozpłakała się, choć teraz, patrząc na pogrzeb, zapomniała o łzach spływających jej wciąż po policzkach. Stała nieruchoma i milcząca, podobnie jak Erin Hakl, która nie zapłakała ani razu. Gdyby jednak wzrok pierwszej pilot mógł zabijać, z Jedynego pozostałaby co najwyżej kupka żużlu.

O dziwo, o wiele więcej emocji niż Erin okazali Hub i Monsieur. Chudy komputerowiec nie został do końca uroczystości i szybko zbiegł do Serca – ale tylko pozornie dowodziło to obojętności. Tansky nie wygłosił co prawda żadnego komentarza, ale wszyscy usłyszeli jego mamrotane pod nosem przekleństwa. Widać też było, że jest wyraźnie wzburzony. Co do mechanika, to – ku lekkiemu niesmakowi Hakl – przybył na pogrzeb nieco wstawiony, z załzawionymi i zaczerwienionymi oczami. Najwidoczniej wciąż obwiniał się o zaistniałą sytuację.

Tuż po odejściu Tansky’ego zostali sami, patrząc na zamykające się powoli grodzie luku. I wspominali. Erin myślała o doktorze, który uratował jej życie i, w zasadzie, życie całej załogi, strzelając do Jareda. Przypomniała sobie, jak Jones z zimną krwią zabił torturującego ją Paliatywę. I to, jak po długim czasie wspólnego lotu „Wstążką” zaproponowała mu przejście na „ty”. To ostatnie wspomnienie sprawiło, że zacisnęła pięści tak mocno, że paznokcie wbiły się jej w skórę.

Co do Pinsleep Wise, astrolokatorka wpadała z wolna w pustą, ogłupiałą obojętność. Śmierć Harpago, której była świadkiem, uderzyła w nią jednym, bolesnym ciosem. Był to cios w zawodnika, który niedawno podniósł się z nokautu i nadal jest oszołomiony otrzymaną wcześniej serią. Nie tylko więc zamroczył ją i zaćmił, ale też wypalił do końca. Czuła wciąż ból – wzmocniony przez ostatnie wspomnienie – ale był on niczym zamierająca fala. Stała, a jej łzy powoli wysychały. Coś w niej umarło – nie wiedziała jeszcze co – ale nie miała już sił, by to analizować.

– Koniec – wychrypiał Monsieur i rzeczywiście, był to koniec.

Jedyny człowiek wiążący jeszcze Grunwalda z przeszłością, i być może najbardziej ludzki ze wszystkich członków załogi, uleciał w nicość opatrzoną jedynym pasującym do niej komentarzem.




– To, co wydarzy się teraz, zależy wyłącznie od was – oznajmił niecałą godzinę później Antenat, wezwawszy ich do kajuty kapitańskiej. – Rozumiem, że jesteście wzburzeni, ale musicie zaakceptować realia. Śmierć waszego doktora była nieunikniona i lepiej, gdybyście się z tym pogodzili.

– A czemu – spytała martwym i suchym głosem Erin – mielibyśmy to zrobić?

– Ponieważ zależy mi, tak samo jak wam, na Grunwaldzie – odparł swobodnie Jedyny. – Wspominałem już, że mnie interesuje. Dlatego dużą nadzieję pokładam właśnie w tobie, Hakl.

– Doprawdy?

– Tak. I to z kilku powodów. Po pierwsze, twoje życie jest gwarantem jego posłuszeństwa. Jeśli Grunwald będzie się buntował, zapłacisz za to pierwsza. Mam nadzieję, że zdajesz sobie z tego sprawę. Dlatego kiedy tylko zbrojeniowiec zostanie wskrzeszony, musisz przekazać mu informację w taki sposób, by potrafił się z nią oswoić.

– Nie musiałeś go zabijać – zauważył nieco płaczliwym głosem Monsieur. – Mógł siedzieć w stazie...

– Nie. – Jedyny pokręcił głową. – Każda przeprowadzona przeze mnie ekstrapolacja i interpolacja wskazywała, że Harpago prędzej czy później zostanie wskrzeszony, i to w najgorszym możliwym momencie. Stałby się pionkiem sił, o których nie macie pojęcia.

– Pionkiem sił, o których nie mamy pojęcia... – prychnęła cicho Erin. Antenat uśmiechnął się krzywo.

– Jestem cierpliwy, Hakl, z uwagi na sytuację, i nie będę przypominał ci teraz o zwyczajowym „panie kapitanie”. Ale się nie zapominaj. Na razie wyobraźcie sobie w waszych niewielkich móżdżkach, że w dostępnej waszemu zrozumieniu rzeczywistości istnieje pewna korelacja przypadków, prowadząca do określonych zdarzeń. Można to badać za pomocą ekstrapolacji. Przyczyny tych przypadków można z kolei sprawdzić interpolacją, a ujrzeć je w formie określonych obrazów pomaga prekognicja. W mojej obserwacji owych zdarzeń pojawia się wszakże pewna rysa. Niekoherencja, zaburzenie równowagi. Jest może delikatna i tyczy się drobiazgów, ale te drobiazgi w konsekwencji nie okazują się drobiazgami. Okazują się kamieniami milowymi zdarzeń. To rana w przypadkowości Wszechświata, niepokojący element wprowadzający sztuczną strukturę. I jest to właśnie przejaw owych sił, o których mówię. Sił, które były w stanie zrobić coś tak pozornie nieistotnego, jak ingerencja w wasze kontrakty.

– Nasze kontrakty? – odezwał się po raz pierwszy Hub Tansky.

– Owszem, Personalu – odparł Jedyny. – To ta twoja „ingerencja niezbieżności”. Miałeś ją pod nosem. Analiza programem Stripsów ukazała ci przecież „ingerencję”, a potem „niezbieżność”. Problem polegał tylko na tym, że nie do końca rozumiałeś, co owa „niezbieżność” oznacza. Teraz już wiesz. To sztuczna ingerencja, niezbieżna z rzeczywistością. Manipulacja na poziomie podstawowych struktur rzeczywistości. Ktoś, lub raczej coś, pragnęło... o ile można mówić o odczuwaniu pragnienia... by taka, a nie inna załoga trafiła pod komendę Grunwalda. Załoga z najmniejszym personalowym narzutem, w towarzystwie istoty, która ma go najwięcej. Czemu? Nie mam pojęcia. Mam jednak dobre wiadomości.

– A to niby jakie... panie kapitanie? – spytała Erin, pozwalając sobie na spory ładunek pogardy wypluty z dwoma ostatnimi słowami.

– Są one takie, że po raz pierwszy udało się nam ubiec ruch owej „ingerencji niezbieżności”. Wskrzeszony Harpago miał doprowadzić do sytuacji, która, być może, miała wyeliminować mnie z gry. Widziałem to. Widziałem, jak doktor Jones przyczynia się do mojej zagłady. Udało się jednak to powstrzymać, a to oznacza, że nie mamy do czynienia z siłą wszechmocną. Podejrzewam, że owa „siła” może poruszać się w dość ograniczonych ramach bądź potrafi przeprowadzać manipulacje tylko na pewnym poziomie subtelności.

– Bajki – zauważył Tansky.

– O nie, Personalu – zaprzeczył Antenat. – To nie bajki. Rozumiem jednak, że taka wizja ci nie odpowiada. Jako stworzony w jakimś zapomnianym programie Klanu Naukowego nie przepadasz za ograniczaniem swojej wolności, czyż nie? Wolisz sam przejąć kontrolę, choćby iluzorycznie. To ratuje cię przed popadnięciem w szaleństwo.

– Nie możesz wiedzieć... – zaczął Hub, ale widać było, że zbladł. Urwał, nie zdając sobie sprawy z tego, że jego chuda dłoń zaczęła wędrować w kierunku kieszonki kombinezonu w poszukiwaniu neopeta. – Nie masz pojęcia, o czym...

– Daj spokój, Tansky. – Wyraźnie zadowolony z siebie Jedyny zamachał niedbale ręką. – Ujmijmy to tak: wyszło z tego coś dobrego. Znaleźliśmy między nami coś wspólnego! Czy to nie zabawne? Ja także nie lubię, kiedy ktoś mną manipuluje – dodał i nagle jego głos stał się cięższy. – A już na pewno nie jakaś bzdurna, niezrozumiała potęga!

Coś strzeliło. Głos Antenata sprawił, że zachwiali się, z trudem utrzymując się na nogach. Światła w kajucie przygasły i przez moment Erin uwierzyła, że transgres-psychopata rozwali „Wstążkę” na pół. Chwila jednak minęła i Jedyny, jakby zdając sobie sprawę z tego, co uczynił, zassał swoją moc z powrotem.

– No dobrze – oznajmił wciąż lekko dygoczącym od niedawnej wściekłości głosem. – Trzeba przygotować się do kolejnego skoku. Rozejść się.

Tego konkretnego rozkazu nie trzeba im było dwa razy powtarzać. Jedyny usiadł w fotelu i obrócił go do nich tyłem. Patrząc przez niewielką neoszybę w kajucie kapitańskiej, usłyszał, jak otwierają się i zamykają drzwi, a kiedy ponownie obrócił fotel, zobaczył, że nie jest sam.

W kajucie pozostała Pinsleep Wise.

Coś się w niej zmieniło. Dostrzegł to już na samym początku, kiedy wezwał ich wszystkich na odprawę. Dziewczyna wyglądała na wypaloną, zupełnie jak Galaktyka, ale widać też było, że przestała się bać. I, co odebrał z dziwnym, niezrozumiałym bólem, wyglądała przez to na kogoś, kogo świetnie znał.

– Wise... – zaczął, ale nie dała mu mówić.

– Przypominam ci ją, prawda? – spytała spokojnym, pozbawionym emocji głosem. – Tamtą dawną dziewczynę.

– Tu nie chodzi o pamięć – odparł, z trudem powstrzymując wewnętrzne drżenie. To był ten moment, na który czekał... moment, kiedy będzie mógł wreszcie powiedzieć jej prawdę. – Jesteś częścią...

– Wiem, kim jestem – przerwała mu twardo. – A przede wszystkim wiem, kim ty jesteś. Jesteś słaby.

– Słaby? – zaciekawił się i nagle ze zdziwieniem zauważył, że Wise się uśmiecha. Był to lekki, ledwo widoczny uśmiech, ale pojawił się na jej twarzy.

– Tak, słaby – powtórzyła. – Może i byłeś kiedyś istotą transgresyjną. Ale to, co Jedność zrobiła ci Bronią... kiedy zniszczyła twój okręt i wyrwała cię z ciała, zmieniło cię. Sądzę, że to wiesz. Pewnie dlatego potrzebujesz Grunwalda. Niezbędne są ci narzędzia, bo nie do końca panujesz nad tym, co ci zostało.

– Ciekawa teoria.

– To nie teoria. To fakt. Wiem to, bo mnie też rozerwało na kawałki. Ty mnie rozerwałeś, Jared.

– Mówiłem ci, że się tak nie nazywam. To specyfikacja odkryta w trakcie ekstrapolacji zdarzeń. Wiedziałem, że kiedyś spotkasz tę Maszynę, zatem nazwanie się tak jak ona wydało mi się... na miejscu.

– Oczywiście wiesz, że nie jesteś już transgresem – kontynuowała. – Możesz to sobie wmawiać, ale twoje ograniczenia wychodzą na wierzch. Byłeś rozerwany, Jared, i nigdy nie poskładałeś się do kupy. To mechaniczne ciało, które przejąłeś, i resztki komórek z trupa leżącego na „Nemesis” nie wystarczą. Może i jesteś niezniszczalny, ale to tylko podróbka tego, co kiedyś miałeś. Dlatego tak się miotasz i zachowujesz jak psychopata. Wiesz, co myślę?

– Tak? – spytał zimno, z trudem opanowując siłę, która ponownie chciała wydostać się na zewnątrz. – Co też sobie myślisz, Wise?

– Myślę, że gdybyś był znowu transgresem, to zachowywałbyś się inaczej. Myślał inaczej. I może tylko byś nam mignął, przechodząc na jakiś... wyższy poziom egzystencji czy coś w tym stylu – mówiła tak, jakby wygłaszała wykład na nudny, oczywisty temat. – A zachowujesz się jak ktoś, kogo to wszystko przerosło. I chyba świetnie zdajesz sobie z tego sprawę.

Jedyny wstał.

– Nie masz pojęcia – wycedził – o czym mówisz!

W kajucie kapitańskiej narosła ciemność. Antenat odsunął myślą fotel, który poleciał w bok i uderzył w ścianę. Przesunęło się także biurko, przytwierdzone wcześniej do posadzki. Przytrzymujące je nity pękły z trzaskiem, a Jedyny podszedł trzy kroki w stronę astrolokatorki, z trudem powstrzymując się, by jej nie zmiażdżyć.

– No już – powiedziała drobna dziewczyna, która wbrew temu, co na nią napierało, utrzymała się na nogach. – Zabij mnie. Na co czekasz?

To go otrzeźwiło. Zatrzymał się, z trudem wchłaniając swoją siłę z powrotem.

– Wyjdź – głos miał chrypliwy, ocierający się o szept. – Wyjdź stąd natychmiast.

– Nie wiem, kim ona była – powiedziała. – Ale chcę, żebyś coś wiedział. Gardziłaby tobą. Zapewniam cię, Jared, że by tobą gardziła.

– Wynoś się...! – syknął. Ale Pinsleep Wise już skończyła. Powoli odwróciła się do niego plecami i wyszła z kapitańskiej kajuty.

Drzwi zasunęły się za nią z cichym świstem, a Jedyny ze zdumieniem poczuł, że na czole wykwitły mu drobne kropelki potu.




Myrton Grunwald nadal pozostawał w stazie.

Kolejne skoki nie różniły się od poprzednich. Rejon, który przemierzali, zaczął się zmieniać, kiedy dotarli do granicy mgławicy Mały Duch w konstelacji Wężownika, oznaczonej na mapach astrolokacyjnych jako NGC 6369. Mgławica nie była wielka i miała raptem jeden rok świetlny średnicy. Jej centralna gwiazda, HD 158269, przekształciła się wieki temu w białego karła, oświetlając Małego Ducha ultrafioletem, co z kolei rozpaliło istny wachlarz kolorów: począwszy od błękitu, wskazującego na obecne w mgławicy atomy tlenu, aż po wodorową zieleń i czerwony azot.

Nie mieli tam wlatywać, ale delikatnie otarli się o emisję Małego Ducha i Erin, patrząc przez neoszybę skokowca, poczuła się jak kilkadziesiąt skoków wcześniej, gdy trumna Harpago popłynęła ku różowej mgle: smutna, ale i poruszona pięknem kosmicznych barw.

Tuż obok mgławicy rozciągało się częste w Galaktyce zjawisko: nić Wypalenia.

Żywe, czarne pasmo rozpadu wyglądało jak ciemna rzeka, jak rana zadana próżni. Pulsowało ciemnością i chaosem, rozcinając rzeczywistość i przesączając ją odpryskami Głębi. Coś tam płynęło: płonące resztki gwiazd i planet, zawirowania grawitacyjne i strzępy czarnych dziur. Patrząc z tej odległości, Wypalenie przypominało odwrotność Promienia: nie wyplucie, a zassanie głębinowych ech. Hakl szybko odwróciła od niego wzrok.

Ale był to dopiero początek.

Po wykonaniu kilku kolejnych skoków, w trakcie których Jedyny raczył wskrzesić ich zaledwie trzy razy, samemu zawiadując ustawionym przez Wise pilotażem, przeżyli coś, co poważnie naruszyło ich i tak nadwątlone siły.

Dolecieli wówczas do NGC 6565 – błękitno-różowej mgławicy planetarnej w gwiazdozbiorze Strzelca, znajdując się tym samym mniej więcej w połowie drogi do czarnej dziury. Tak przynajmniej poinformował ich Poms. Podreperowana przez Monsieura Maszyna wyglądała nadal, jakby z trudem trzymała się na nogach, ale dość sprawnie wyprowadziła ich ze stanu stazy, zajmując, ku niezadowoleniu Erin, miejsce Grunwalda na fotelu kapitańskim przy konsoli nawigacyjnej.

– Władca powie – powiedział Poms zadowolonym, brzękliwym tonem. – Władca powie!

– A cóż znowu takiego? – Wymiętoszony, oderwany od stanowiska stazowego Hub wyraźnie nie mógł dojść do siebie. Po omacku szukał zachomikowanego gdzieś neopeta.

– Zasrana Maszyna – mruknął półgębkiem Monsieur. Odstazowana Pinsleep milczała, podobnie jak dziwnie zdenerwowana Erin.

– Władca powie! – odpowiedział wyraźnie Poms i nacisnął przycisk interkomu. W stazo-nawigacji rozbrzmiał głos Jedynego.

– Moja droga załogo – usłyszeli. – Uznałem, że najwyższy czas podzielić się z wami pewną niespodzianką, którą przygotowaliśmy dla was z Pomsem.

– Nie cierpię niespodzianek – zauważył komputerowiec.

– Nasza pasjonująca podróż w kierunku czarnej dziury trwa stanowczo za długo – rozpoczął Antenat. – Nie powiem, żebym nie znajdował przyjemności w miłym, kosmicznym locie. Ale nasze ograniczenia, związane z koniecznością ciągłego wyszukiwania boi lokacyjnych, dziur czy iskier... cóż, zaczyna mnie to nużyć. I zakładam, że też macie tego dość. Dlatego Poms oraz jego nieocenione mikroty wprowadziły na naszym małym skokowcu stosowne ulepszenia.

– Jakie znowu ulepszenia? – zdenerwował się wyraźnie Monsieur.

– Poms – usłyszeli w odpowiedzi rozbawiony głos Jedynego – pokaż mojej załodze, jakie ciekawe usprawnienia wstawiłeś w maszynowni i czym zajęły się mikroty.

Maszyna jakby na to czekała. Uniosła się z fotela i zaczęła stukać metalowymi chwytako-palcami po konsoli nawigacyjnej. Błysnęło i w powietrzu pojawił się wielki obraz dotykowego holo oraz przeźrocza, rzutowane na neoszybę statku. Z początku myśleli, że patrzą na unowocześnioną mapę Wypalonej Galaktyki, ale ta szybko przybladła, ustępując miejsca prawdziwej siatce wyliczeń i kolumn tasujących się i przepoczwarzających niczym kilkuwymiarowa mozaika danych.

– Co to jest? – wyszeptała zszokowana Pinsleep Wise. Przypatrujący się danym Hub Tansky wypuścił z palców neopeta, który upadł na posadzkę z cichym plaśnięciem. – Czy to jakaś nowa mapa galaktyczna...?

– Niezupełnie – zaprzeczył Antenat. – To pewnego rodzaju wsparcie programowe dla konsoli nawigacyjnej, oparte na kryształach pamięciowych wyciągniętych przez was z „Nemesis”. Jest w zasadzie żywe. Zmienia się pod wpływem ruchu całej Galaktyki. Współpracuje z Kryształem Galaktycznym, ale wymagało częściowego przeprojektowania systemu oraz stworzenia nowej nakładki.

– Nakładki? – nie zrozumiał tym razem Hub. Jedyny odchrząknął.

– Nakładki na imprint Grunwalda. Nie zastanawiało was nigdy, gdzie znajduje się naturalna nakładka na oprogramowanie statku, czyli osobowościowy awatar wykastrowanej SI „Wstążki”? Oto i odpowiedź: wasz były kapitan wykasował go swoim imprintem. Wirus Grunwalda zajął miejsce „osobowości” wykastrowanej SI. Dlatego też pozwoliłem sobie stworzyć nową, w oparciu o mikrotowy skan łączy neuronowych kogoś, kogo zapewne z radością ponownie ujrzycie.

– Ponownie? – wyszeptała Erin, ale holografika wisząca nad konsolą nawigacyjną została nagle przesłonięta przez znaną im świetnie twarz doktora Harpago Jonesa.

– Nie – powiedziała cicho Pinsleep Wise. – Nie...

– Głębia – odezwała się wykastrowana SI „Wstążki”. Jej wyrysowana holograficznie twarz nie wyrażała niczego, tylko pustkę. – Głębia.

– Z pewnością zauważyliście, że owa nakładka nie jest do końca taka, jaka powinna być – głos Antenata rozbrzmiał lekkim westchnieniem. – Niestety, mikroty musiały pracować na już martwym mózgu i choć umożliwiło to niezwykle dokładny skan synaps i neuronów, nie obyło się bez pewnych... uszkodzeń.

– Uszkodzeń? – wymamrotał Tansky.

– Mikroty nie rozróżniają danych poprawnych od uszkodzonych – wyjaśnił Jedyny. – Wymagałoby to głębokiej analizy i znajomości ludzkiego mózgu, której nie posiadają. Wsparłem ich pracę na tyle, by możliwe stało się odtworzenie danych waszego drogiego doktora... niemniej jednak zbyt głęboka ingerencja w tak delikatną strukturę jak połączenia neuronowych ścieżek i mikrotubule uniemożliwiłaby kopię, a raczej stworzyłaby zupełnie nowy system. System ów szybko załamałby się pod naporem różnic pomiędzy oryginałem a jego odtworzoną wersją. Dlatego też nasz nowy „Harpago” zawiera w sobie chorobę pogłębinową. Jest to jednak choroba zamrożona i możliwe, że nie dojdzie do jej rozwinięcia, o ile wykastrowana SI „Wstążki” pozostanie wykastrowana.

– To potworne – szepnęła Pinsleep. – Myślałam, że zabicie doktora było wystarczającym złem. Ale to, co zrobiłeś teraz...

– Zrobiłem to dla was – syknął Antenat i przez moment odczuli chłód, promieniujący niemal z interkomu. – Zrobiłem to dla Grunwalda. I przede wszystkim, Wise, zrobiłem to dla ciebie.

– Nie prosiłam cię o to...!

– Uznałaś mnie za potwora – głos Jedynego zaczął rozbrzmiewać wyraźną wściekłością. – Który potwór byłby zdolny do czegoś takiego? Doktor i tak był stracony! Stanowił niepotrzebny balast, niebezpieczną zmienną! Ile razy mam ci to powtarzać?!

– Pin... – szepnęła cicho Erin, dotykając ręki dziewczyny. – Zostaw...

– To nie jest doktor Harpago – powiedziała astrolokatorka. – To jakaś... obrzydliwa imitacja.

– Mylisz się – zaprzeczył Antenat.

– Bezkres – wyszeptała holograficzna twarz Jonesa. W jej wyświetlonych oczach coś błysnęło: mała, delikatna iskra. – Głębia.

– Czemu to powtarza? – spytał niepewnie Tansky. – To o Głębi...

– Ponieważ to nią się zajmuje – wyjaśnił nieco spokojniej transgres. – Jego podstawowa funkcja to wspieranie astrolokacji, ale astrolokacji głębinowej. W jego umyśle znajdował się pewien interesujący projekt o nazwie „eksperymentalny ślizg głębinowy”. Nie wiem, czy wiecie, ale swojego czasu wasz drogi doktor odpowiedzialny był za pewien eksperyment, w trakcie którego zniszczeniu uległ statek Klanu Naukowego o nazwie „Orchidea”. Zginęli wówczas ludzie. Eksperymenty Jonesa Klan uznał za nielegalne i wydalił go ze swych szeregów. Wszystko przez nadmierne zainteresowanie doktora Głębią. Cóż, jak widać na jego przykładzie, marzenia niekiedy się spełniają...

– Jak to? – spytała Erin.

– Wykastrowana SI Harpago odpowiedzialna jest za generowanie mikrodziur głębinowych bez konieczności korzystania z boi – wyjaśnił Jedyny. – To coś w rodzaju czasowego otwarcia Głębi do analizy miejsca docelowego. Dzięki owym wyliczeniom i zmianom dokonanym przez mikroty „Wstążka” może prześlizgnąć się też po powierzchni Głębi bez pełnego w nią wejścia, podobnie jak „Nemesis”. W ten sposób możemy dokonywać skoków z dowolnego miejsca Wypalonej Galaktyki bez użycia boi i bez ryzyka błędu lokacyjnego, o ile, rzecz jasna, wyliczenia Harpago zostaną wsparte przez wyliczenia astrolokatora. A sam ślizg głębinowy... chyba najlepiej będzie, jeśli zobaczycie to sami.

– Poczekaj... – zaczął nagle wystraszony Tansky, ale Antenat nie słuchał.

– Harpago – powiedział – aktywuj „Czarną Wstęgę”.

– „Czarna Wstęga” – potwierdziła wykastrowana SI. I nagle wszystko się zmieniło.

Odczuli to jak nagłe uderzenie, przemianę dotychczasowej struktury.

Przez skokowiec przemknęła fala przytłaczającej energii, niczym głęboki bas i szum, niczym niespodziewane przeciążenie antygrawitonów. Utrzymali się może na nogach, ale fala przeszła przez nich tak, że odczuli nagle całą swą śmiertelność.

Pinsleep Wise krzyknęła rozpaczliwie, ale jej głos rozbrzmiał tylko zimnym echem.

Skokowiec pokrył szron. A gwiazdy za neoszybą nagle zgasły, by pokryć się dziwnym błękitem.

„Wstążka” zmieniła się w „Czarną Wstęgę” – statek Widmo, drżący od struktury widmowej, prześlizgujący się po powierzchni Głębi, dryfujący na granicy nienazwanego, płynący tuż nad wzburzonym oceanem metaprzestrzeni.

– Nie! – zakrztusiła się Erin, usiłując złapać za uchwyt sterowniczy konsoli nawigacyjnej.

I nagle wszystko zamarło.

Gwiazdy wróciły na swoje miejsce, szron zniknął. Coś, co migotało w tle, okrzepło, a świetlna twarz SI Harpago zaczęła drżeć, rozorana pikselami i pęczniejącymi strukturami programów.

– Głębiaaaa... – jęknęła wykastrowana SI „Wstążki”, pojawiając się i znikając na przemian. – Głębbbb....

– Moi mili – usłyszeli ponownie niezadowolony głos Jedynego, docierający do nich niczym przez mgłę. – Przykro mi to mówić, ale obawiam się, że bez Grunwalda raczej się nie obejdzie.




Przed wskrzeszeniem Myrtona Antenat zarządził jeszcze dwie próby niemal natychmiast po sobie, i każda zakończyła się podobnie. Zapowiadany „ślizg głębinowy”, który miał zapewnić „Wstążce” ponadświetlną prędkość bez konieczności wejścia w Głębię – nie nastąpił. A raczej nie nastąpił do końca.

Owszem, udawało się utrzymać „Czarną Wstęgę” przez moment, niekiedy pokonując spory kawałek przestrzeni kosmicznej. Trudno było jednak określić, jak wielką osiągnęli wówczas prędkość i jak wyglądała sprawa związanej z tym dylatacji czasowej. Pewne było tylko jedno. Wykastrowana SI Harpago mogła wesprzeć ich działania, ale bez imprintu Myrtona prędzej czy później wpadała w logiczną czkawkę i zawieszała się. Skokowiec przemieniał się wtedy ponownie we „Wstążkę”, a cała jego załoga z trudem dochodziła do siebie po „głębinowym ślizgu”, pozostawiającym resztki widmowej struktury. I, co gorsza, wcale nie zostało powiedziane, że owe resztki do końca się rozproszą. Ale nie to było najgorsze.

Przede wszystkim czuli Głębię. „Czarna Wstęga” może w nią nie wchodziła, ale znajdowała się tuż na granicy. Pewna nieokreśloność, zawieszenie czasu i przestrzeni oraz niematerialność statku dawały się im we znaki. Zareagowali na to rozmaicie. Hub Tansky zanurzył się w programach, próbując nie myśleć o powidokach Głębi dyszących mu nad karkiem. Monsieur pił bardziej niż zwykle, kompletnie się z tym nie kryjąc. Erin Hakl krążyła po całym statku, dziwnym trafem wciąż oscylując obok zestazowanego ciała Grunwalda. A Pinsleep Wise zatopiła się w pracy nad wzmocnioną astrolokacją głębinową, usiłując nie popaść w szaleństwo.

Jedynym plusem tej sytuacji był fakt, że nigdy wcześniej nie spotkała się z tak dobrą astrolokacją. Na tle tego, czego dokonał Antenat, wcześniejsze mapy z Kryształu Galaktycznego – nawet wsparte przez Synchron – wydawały się niemal statyczne. Teraz wystarczyło, by uruchomiła SI Harpago i, starając się nie patrzeć na pustą twarz „doktora”, wprowadziła astrolokacyjne dane. I to dane wolne od sztywnych punktów lokacyjnych! To było niesamowite. Zupełnie jakby sama ustawiała boje lokacyjne... i to niemal w dowolnym miejscu. Mogli skracać trasę bądź ustawiać kompletnie nową daleko poza przelotówkami TransLinii. Gdyby ta nowa technologia została sprzedana Zjednoczeniu, byliby ustawieni do końca życia.

– Połączenie głębinowe otwarte – mówiła martwym głosem wykastrowana SI „Wstążki” i tuż przed skokowcem otwierała się niewielka dziura głębinowa. Nie było to zwykłe otwarcie Głębi – ulotne, niemal chwilowe i migoczące echem – lecz prawdziwy, stały czasoprzestrzenny tunel. Może niewielki i krótki, zasługujący raczej na miano iskry – ale na tyle trwały, by SI Harpago mogła zanalizować jego dane wyjściowe i potwierdzić wyliczenia Wise co do lokalizacji docelowej bazującej na nowych mapach galaktycznych. Gdy ekstrapolacja została już dokonana, mogli wejść w głębinowy ślizg.

– Te otwarcia do ekstrapolacji pobierają mało energii – uznał Tansky po analizie programów pozmienianych przez Antenata. – Dziwne, bo z programu wynika, że napęd głębinowy emituje dużą wiązkę energetyczną.

– Jeśli to spora wiązka, powinno wyczyścić nam rdzeń – zauważyła Erin, nachylona razem z nim i Pin nad konsolą nawigacyjną.

– Ale nie wyczyszcza. – Komputerowiec wzruszył ramionami. – Mnie nie pytaj. Pojęcia nie mam, jak to zrobił. Te mikroty to w końcu nic innego jak technologia nanitowa. Może miały zapisane jakieś schematy programowe i odtworzyły je w maszynowni?

– Czego schematy? „Nemesis”? Wiesz, że to był superpancernik? Pomyśl, ile kilometrów miała jego maszynownia!

– I pewnie dlatego robimy w Głębi maleńką dziurkę, przez którą nic nie skoczy, ale możemy przez nią zerknąć.

– Gdyby to rozpowszechnić, można by zmienić losy tego całego Naporu – zauważyła Erin.

– Powiedz to zatem naszemu kapitanowi – prychnął Tansky. – Pierwsza rzecz, jaką zrobił, to zablokował nam komunikację przez Synchron...

– Chcesz powiedzieć, że ta cała wojna go nie interesuje?

– To, że go interesuje, to wiadomo. Zasysa dane z atakowanych Księstw Granicznych i śledzi, co się dzieje – przyznał Hub. – Nawet się z tym nie kryje. Ale czy zamierza coś z tym zrobić? Nie mam pojęcia.

To, że miał się tego niebawem dowiedzieć, nie poprawiło mu niestety humoru. A może i go pogorszyło.




Myrton Grunwald został wskrzeszony w najmniej spodziewanym momencie.

Docierali właśnie do granicy sektora MACHO-98-BLG-6. Wciąż jeszcze odległa czarna dziura tkwiła na samym środku neoszyby – otoczona przez akrecyjny pierścień światła, gęsta i ciemna, zaprzeczenie wymiarów. Już czuli jej grawitację – na razie lekką jeszcze i niczym im niegrożącą, ale wyraźną.

– Sektor graniczny – powiedziała beznamiętnie wykastrowana SI „Wstążki”. – Zero osiem zero sześć zero zero dwa.

– Przyjęłam – zgodziła się Pin. Siedząca tuż obok niej Erin Hakl kiwnęła głową. Hub nie odpowiadał inaczej jak seriami dorzucanych danych. Echo głębinowe, z którego wylecieli, wciąż emitowało ku nim dane, przesączane przez programowe sito skokowca.

– Jesteśmy więc – zauważył o dziwo w pełni trzeźwy Monsieur. – I co teraz?

– Teraz – rzucił niespodziewanie Jedyny, wchodząc do SN – powitajcie swojego byłego zbrojeniowca... i nowego pierwszego pilota „Wstążki”. Erin Hakl – dorzucił, pchając przed sobą wciąż nieco oszołomionego Myrtona – otrzymujesz stanowisko Grunwalda, a on dostaje twoje. Robimy małe... przetasowanie etatów.

– Myrton – zdumiał się Hub z Serca. Antenat kiwnął głową.

– Tak, to wasz drogi Myrton. Siadaj – popchnął Grunwalda ku konsoli nawigacyjnej – i podpinaj się do systemu. Za dużo już zmarnowałem czasu.

– Co mam zrobić? – spytał tylko trochę przytomniej Myrton.

– Wygenerujesz stały ślizg głębinowy z naszą nową SI statku – rozkazał transgres. – Do lokacji w pobliżu horyzontu zdarzeń MACHO-98-BLG-6.

– Mam lecieć w kierunku czarnej dziury?

– Nie. Masz się wokół niej prześlizgnąć. Tylko w ten sposób, dryfując tuż nad Głębią, pokonamy jej grawitację i wyskoczymy z powrotem... gdy upłynie właściwy czas.

– Jaki znowu czas? – spytała Erin. Antenat wzruszył ramionami: osobliwy, jak na niego, ludzki odruch.

– Dość długi – powiedział. – Na tyle spory, żebyśmy popatrzyli sobie na rozwiązanie tego całego konfliktu z Obcymi. Może... kilkaset lat?

– Kilkaset... lat? – Były kapitan „Wstążki” spróbował podnieść się z fotela, ale Jedyny usadził go na nim z powrotem.

– A czego się spodziewaliście? Nie jestem zainteresowany Naporem Konsensusu. Łatwiej będzie uderzyć w momencie, kiedy wszystko się ustali. Po co pchać się w ten chaos? A jeśli ludzkość nie przetrwa... cóż... waszych genów wystarczy, by sklonować całkiem pokaźną czeredkę nowych egzemplarzy. Zaczekamy zatem na bardziej odpowiedni moment powrotu na scenę.

– Boisz się – zauważyła Pinsleep. Głos miała zimny. – Boisz się, że Obcy i Jedność ugryzą cię w to twoje pseudotransgresyjne dupsko.

– Nie poznaję cię, Wise – pokręcił głową Jedyny. – Ten język! Na twoim miejscu już bym się nie odzywał. Przykro by mi było... uszkodzić cię. Grunwald? Wykonaj rozkaz. Natychmiast.

Wydawało się, że Myrton znowu się sprzeciwi. Coś musiał jednak zobaczyć w twarzach swojej załogi, bo podpiął się pod konsolę.

„Wstążka” zaszemrała nagle: imprint zadziałał, a nad konsolą pojawiła się twarz wykastrowanej SI.

Twarz doktora Harpago.

– Co to? – szepnął Grunwald.

– Głębia – odpowiedziała beznamiętnie SI. – Bezkres. Ślizg.

– Ach, to... kompletnie zapomniałem. – Jedyny machnął ręką w kierunku twarzy „doktora”. – Niestety, doktor Harpago Jones nie żyje. Obawiam się, że musiałem skrócić jego męki. To, co widzisz, to, powiedzmy, jego druga wersja. Pozbawiona co prawda ciała... ale równie, a może bardziej przydatna niż... – nie dokończył.

Myrton zerwał się, podbiegł. Jego pięść przeszyła powietrze. Mało brakowało, ale Antenat wykonał tylko ruch ręką i Grunwald runął na posadzkę. Erin krzyknęła. Z nosa i ust Myrtona trysnęła krew. Były kapitan „Wstążki” zadygotał, a potem zastygł w bezruchu.

– Chyba – zauważył z niesmakiem Jedyny – będziemy musieli to przełożyć. Tansky? Wyjdź z Serca i wsadź go do AmbuMedu. Hakl, Wise: ustawiacie stacjonarkę. Kiedy pierwszy pilot oprzytomnieje, macie go przyprowadzić do kajuty kapitańskiej. I lepiej, żeby wykazał nieco więcej... pokory – dokończył, kierując się do wyjścia z SN.

Nikt nie odpowiedział. Wszyscy patrzyli, jak lekko drżąca Erin nachyla się nad Myrtonem i dotyka jego szyi, sprawdzając puls. I jak na jej twarzy powoli pojawia się ulga.




Nie wiedział, ile leżał pod AmbuMedem. Dość, że kiedy system zakończył leczenie, otworzył oczy, patrząc, pozornie beznamiętnie, na unoszącą się czaszę urządzenia.

Usiadł. Przetarł twarz i w tym samym momencie przypomniał sobie doktora Harpago Jonesa. Człowieka, który nigdy go nie opuścił. Jedynego łącznika ze „Smoczycą”.

Przyjaciela przerobionego na komputerowy pakiet plików.

Siedział tak długo, zapatrzony w pustkę. A potem pomyślał o przyszłości, którą zamierzał zgotować im Jedyny. Przyszłości odległej i samotnej. Przyszłości bez przyszłości.

– Natrium – powiedział wreszcie. – Zgadzam się. Słyszysz mnie? Wiem, że tak. Przybądź. Pogadajmy.

Milczenie. Milczenie i pustka.

To na nic. Ale czy na pewno?

„Rozmawiam z tobą dzięki Głębi” – powiedział książę. Głębia. A Głębia mnie podobno pamięta.

Najwyższy czas, by się jej więc przypomnieć. I to mocno.

Myrton przymknął oczy. Ponownie poczuł statek... który nadal był jego statkiem. I „Czarną Wstęgę”, obecną wciąż w tle – powidok ostatnich eksperymentów i skoków. Istniała tam jak echo: samotna, skuta lodowatym chłodem. I była tam Głębia – niczym błękitny, wielowymiarowy cień.

Poczuł ją. Po raz pierwszy bez konieczności skoku głębinowego, bez zapadania w stazę. Bez iniektorów i imprintu. Nieświat obok świata, miejsce bez miejsca.

– Słuchaj, transgresie – powiedział powoli Grunwald. – Rusz tu dupę. Sam to zaproponowałeś. Mamy do pogadania. Choćby o plagowych personalach. Przyłaź więc albo nici z umowy. Rozumiesz?

– Rozumiem – potwierdził Natrium Ybessen Gatlark. – Już jestem.





Plaga nigdy nie istniała.

Wiemy o niej niewiele – zaledwie strzępy informacji. Pojawiła się rzekomo w okresie, w którym Imperium Galaktyczne od dawna miało pod swymi skrzydłami miliony światów. Potęga ludzkości rozrosła się wówczas na całą Galaktykę, obejmując niezliczone światy Obcych. Patrząc z tej perspektywy, można uznać, że owa „Plaga” była niczym innym jak pierwszym konfliktem ludzkości z rasami kseno. Drobiazgowa analiza materiałów z resztek Sieci Galaktycznej wskazuje, że tak właśnie musiało to wyglądać: pierwsze potyczki, być może walki o układy, później eskalacja konfliktu i wreszcie wybuch regularnej wojny. „Plaga” jest w tym kontekście niczym innym jak umownym określeniem zarzewia, które zaczęło się jątrzyć tuż przed Wojną Kseno. Zarzewia, które obrosło legendą.


Kat Soho, Myślicielka Klanu Naukowego, fragment periodycznego opracowania punktowego

Wojna Kseno – legendy i mity





Pin Wise nie mogła uwierzyć w to, co jej zrobiono.

Po starciach w Kopule Myślicieli, które szybko przeniosły się do całego kompleksu, zarządzająca operacją Dama Zoe Mark wprowadziła stan wyjątkowy. Posłuszni jej liktorzy oficjalnie zamknęli cały budynek, a przesłuchania zatrzymanych Myślicieli przełożono na czas nieokreślony. Ale nie to było najgorsze, a fakt, że Oświeceni doprowadzili do Oznaczenia.

Oznaczenie, z tego, co orientowała się Wise, było nie do końca legalnym procesem. Przetrzymywanie kogoś w areszcie wchodziło oczywiście w grę, tym bardziej że wspierał je dekret Głosu Imperatora. Ale Oznaczenie... to już coś innego. Godziło w podstawowe prawa każdego obywatela Imperium Galaktycznego, i to nie tylko z racji naruszenia jego wolności. Problem polegał na tym, że nie można go było cofnąć. O tym, że Oznaczenie miało dotknąć i jej, Pin dowiedziała się tego samego dnia, w którym karzeł Ed zabił Następcę Wielkiego Rodu Kruków.

Wszystko odbyło się mechanicznie. Najpierw oderwano ją od ciała Jara, które przekazano do działu krio. Następnie przetransportowano ją do jednego z mniejszych pomieszczeń, wcześniej pełniących rolę typowych pokoi Myślicieli i personelu Kopuły. A wreszcie, na sam koniec, doprowadzono ją przed oblicze Oświeconego Sługi.

Szarpnęła się wtedy, widząc niewielką, karłowatą istotę podległą jednemu z liktorów. Trudno było powiedzieć, czy Sługa to człowiek, genotyp, czy genotransformowane zwierzę – ale z całą pewnością był przynajmniej w połowie mechaniczny. Podszedł do niej, mamrocząc jakieś niezrozumiałe słowa, i pneumatycznym iniektorem wprowadził w nią czarne nici Oznaczenia.

Zabolało, ale tylko przez chwilę. Pin patrzyła z przerażeniem, jak nanitowa pajęczyna rozrasta się w niej niczym żyłkowy rak, podobny nieco do tego, co zaobserwowała już na korytarzach Kopuły. Ale tu Oznaczenie było mechaniczne, nie biologiczne. Złapała się za rękę i krzyknęła – ale było już na to za późno. Została Oznaczona jako stały, podlegający kontroli w Sieci Galaktycznej i poza nią, karny element Imperium Galaktycznego.

– Zapłacicie za to! – krzyknęła, ale liktorzy już się nią nie interesowali. Odeszli, wiedząc, że nie może uciec. Gdyby jakimś cudem wydostała się z Kopuły Myślicieli, mogli wyłączyć jej funkcje motoryczne, zresztą każde jej posunięcie widzieli, i to dokładnie.

Oznaczony nie mógł się nigdzie skryć. Czarne, raportujące jego status nitki, wprowadzane niegdyś jako „nanitowe wsparcie medyczne”, stawały się częścią jego organizmu.

Uwięzili ją. Tak jak pozostałych. Tylko jakie to miało znaczenie, skoro i tak mieli dokonać oczyszczenia?




– Wciąż nie został odnaleziony – poinformował martwym głosem liktor i przebywająca w pobliżu Centrum Kronikarka Imperialna skrzywiła usta.

– Jeden przemieniony Lektor! – syknęła. – A materiały?

– W dalszym ciągu są przejmowane – przyznał Oświecony. – Nie mamy jednak dostępu do części Centrum. Nadal są tam Pielgrzymi.

– Nie będę ryzykowała konfliktu z rasą kseno tuż przed oczyszczeniem – zdecydowała Zoe. – Niepotrzebne nam reperkusje. Niemniej jednak chcę mieć wszystko.

– Jak mamy spełnić to żądanie, Damo?

– Nie wiem... próbujcie kontaktu z Pielgrzymami? Myśliciele jakoś ustalili z nimi choćby program spotkania, więc musi być jakiś sposób...

– Tak, Damo.

– A karzeł?

– Zostanie sprowadzony.

– Załatwcie to więc. Zaczekam na niego w biurze Setha Trolta. – Zoe Mark odwróciła się i zaczęła powoli płynąć w głąb korytarza Kopuły. – Łączcie mnie natychmiast w przypadku kontaktu z lordem!

– Tak, Damo – potwierdził ponownie liktor, ale to już jej nie interesowało. Była zestresowana, a jej szczupłe palce zaczęły bawić się nerwowo jedyną ozdobą: naszyjnikiem z symbolem endorfiny.

Wszystko potoczyło się źle! Po co było to bezmyślne zabójstwo? Owce zaczęły przez to beczeć i nie obyło się bez Oznaczenia. Gdyby Myśliciele zachowali się bardziej spolegliwie... Niestety, podburzył ich kandydat. Kandydat, który był już martwy. Szkoda. Z chęcią zadałaby mu kilka pytań...

I teraz to Oznaczenie! To, że układ zostanie oczyszczony, nie zmieniało faktu, że dowód na przeprowadzenie procesu zostanie zapisany w Sieci Galaktycznej i, jako taki, będzie powszechnie dostępny. Dodatkowo, nie można przeprowadzić samego Oznaczenia bez Sieci. To także niosło określone reperkusje. Imperator nie będzie zadowolony... Czyżby ten przeklęty PKI miał stanowić koniec jej kariery?

Nie, postanowiła. Nie dojdzie do tego. Dane zostaną zmodyfikowane. Plotka o zdradzie uprawdopodobni Oznaczenie nawet w Sieci. Uda się. Musi się udać! O ile przełknie to Hresios...

O tak, niecierpliwość Dłoni Imperatora mogła stanowić poważny problem. „Wola i Rozkaz” Hresiosa już zaczęła ustawiać broń ofensywną, „Pragnienie” lorda Astiata i „Klątwa” baronowej Sepetes robiły to samo. Olbrzymie Dłonie, przypominające czarne, przetkane złotem jaja otoczone cierniowymi koronami napędów i wypustkami dział, nachylały się nad planetą niczym mroczna zapowiedź zagłady. Do diabła! Trzeba było porozumieć się nie z Hresiosem, a baronową! Przesączona ambrozją Sepetes była już stara, połączona na stałe ze swym okrętem i rzekomo część jej świadomości błąkała się poza mózgiem po komputerach genowych. Była zatem powolna i bardziej spolegliwa. A jeśli lordowie uznają, że nie trzeba czekać na Damę Imperatora? Kluczowy jest tu poziom zagrożenia: jeśli przekroczy pewną wartość, Dłonie oczyszczą układ bez oczekiwania na jej lichtugę.

Trzeba się stąd wynieść. I to szybko. Rzecz jasna, tuż po przesłuchaniu tego nienormalnego karła.

To, że jest nienormalny, Dama stwierdziła w momencie, gdy przejęli go liktorzy. Czegoś się pewnie naćpał, być może nanitowych neuroleptyków. Oczy zachodziły mu lekkim srebrem, a może bielmem – czyżby zapadł na chorobę pogłębinową? Kiedy? I dlaczego zauważono to dopiero teraz? W każdym razie jego zamach pomieszał jej szyki. Wiele rzeczy można było ukryć, ale czy uda się utrzymać w tajemnicy przedwczesną śmierć Następcy Wielkiego Rodu? Oczyszczenie to co innego – giną wówczas wszyscy i Następcę można wpisać w „straty własne”. Ale teraz? Co będzie, jeśli informacja wyjdzie przed oczyszczeniem? Czy blokada Sieci wystarczy? A jeśli ktoś puści nieautoryzowaną sondę głębinową, która przeniknie przez blokadę bądź, jakimś cudem, nada informację przez portowe Okno Kontaktowe? Co prawda kazała je już wyłączyć, ale wciąż miała ten podskórny, trudny do wytłumaczenia lęk: obawę, którą można w pełni wyrazić dopiero w nadjęzyku.

Zwyczajnie czuła, że coś będzie nie tak.

I ten cały Seth Trolt! Jakim cudem wydostał się z zamknięcia? Nie było go w Centrum. Nie było na korytarzach... gdzie zatem uciekł? Na statek Obcych? Cóż, istniała taka możliwość. Jakim jednak cudem nie zlokalizowali go Oświeceni?

Tak wiele pytań, tak mało odpowiedzi.

Na szczęście zamieszaniem nie interesowali się Pielgrzymi. Obcy wciąż stacjonowali nad Kopułą Myślicieli i powoli „transformowali” fragmenty kompleksu na swoją modłę. Żyły widoczne w ścianach pulsowały, a Centrum nie przypominało już zwykłego fragmentu budynku. Ale tym Dama się nie przejmowała. Zakładając, że to istotnie sprawka rasy kseno, ich działania tylko utwierdzały ją w decyzji dotyczącej oczyszczenia.

Trzeba to skończyć. Skończyć to jak najszybciej.

Zoe Mark ponownie dotknęła symbolu endorfiny. Metal był chłodny, a jej vestimentum otoczyło ją czernią. Ale nawet to nie przyniosło już ukojenia.




Wróciła do swego pokoju.

Tuż po tym, gdy liktorzy przeprowadzili Oznaczenie na wszystkich Myślicielach w Kopule, otwarto zamki i zdjęto wszystkie blokady. Nie miało to już znaczenia. Kraty stały się może niewidoczne, ale istniały. Wystarczyło przejść kawałek za kompleks, by przewrócić się bez ducha na ziemię Etery. Kilku takich nieszczęśników zabrano – i to wprost do lichtugi. Wise nie chciała się zastanawiać, co potem z nimi zrobiono.

Sama nie zamierzała nigdzie uciekać.

Z początku siedziała przez jakiś czas na łóżku, patrząc tępo w przestrzeń. Jej długie, wpadające w fiolet włosy okryły ją niczym vestimentum. Potem wstała i powolnym, niezgrabnym krokiem wyszła na taras.

Jar, pomyślała, patrząc na widoczne w oddali miasto, nie żyje. I nie mogłam zrobić nic, żeby go uratować.

Świadomość tego, co się stało, wciąż do niej do końca nie dotarła. Nie chciała jej przyjąć. I nic dziwnego. Następca został zabity przez karła, co już samo w sobie wydawało się kompletnym absurdem. Dlaczego? Ed może jej pragnął, ale był przede wszystkim Myślicielem. Czy naprawdę chciał ją unicestwić? I czy uległby tak łatwo emocjom? Nie mogła tego zrozumieć: nic się nie zgadzało.

W pokoju pojawił się delikatny pobłysk srebra.

Z początku nic nie zauważyła, a gdy go wreszcie dostrzegła, uznała, że widzi światło z zamontowanego gdzieś w pomieszczeniu emitera. Uszkodzone holo? Zaplątany płaskoobraz? Wyszła z tarasu i rozejrzała się po pokoju, a światło zamigotało i znikło.

Przywidzenie, uznała, podchodząc ciężkim krokiem do barku. Może i coś widziała... ale najwyższy czas przestać widzieć cokolwiek. Dotknęła drzwiczek, które rozsunęły się z cichym świstem. W środku stał rządek niewielkich butelek z alkoholem. Złapała za jedną i nacisnęła przycisk otwarcia korka.

Wraz ze srebrem pojawiło się ledwo wyczuwalne, łaskoczące ciepło.

Patrzyła na nie przez moment – delikatny, falujący strumyk na podłodze. Odstawiła butelkę i kucnęła, dotykając opuszkami palców srebrzystej mgły. To nie było holo. Holo nie przekazuje temperatury. Jego dotykowa wersja może co najwyżej przekazać delikatne napięcie, ponieważ emitujące je przyrządy skanują położenie i nacisk palców... ale to tutaj było czymś innym.

Było żywe.

Pin Wise wyprostowała się i, z początku powoli, zaczęła iść wzdłuż srebrnej, rozedrganej linii. Nie zauważyła nawet, kiedy wyszła z pokoju i drzwi zamknęły się za nią z cichym, pożegnalnym westchnieniem.




Karła przytwierdzono do ruchomej blokady.

Oczekująca na jego przyprowadzenie Zoe Mark była coraz bardziej niespokojna i widok spętanego Myśliciela i kandydata PKI tylko ją zdenerwował. Patrzyła więc na niego bez słowa, podczas gdy towarzyszący mu liktor ustawił antygrawitony blokady na zwiększone ciążenie, tym samym przytwierdzając lewitujący słup do posadzki. Urządzenie syknęło i zadrgało iniektorami wpiętymi w ciało Eda.

– Zablokuj iniekcję – rozkazała Kronikarka. – Chcę, żeby był przytomny.

– Tak będzie, Damo – zgodził się Oświecony i przestawił coś w ustawieniach blokady. Po chwili odsunął się od karła, który wciąż wodził po pomieszczeniu półprzytomnym wzrokiem. Bielmo, które przedtem tkwiło w jego oczach, zniknęło. – Dokonało się – zakończył Palec Dłoni Imperatora.

– Świetnie – mruknęła Zoe. – Ed. Kandydacie – zaczęła, marszcząc lekko brwi. Karzeł, czego nie chciała przyznać nawet sama przed sobą, budził w niej nie tylko złość, ale i ledwo uświadamiany lęk. – Rozumiesz, co do ciebie mówię? Odezwij się!

– Tak – szepnął Ed.

– Czy zdajesz sobie sprawę z tego, co zrobiłeś?

– Tak.

– Dlaczego to uczyniłeś? Chodziło o tę dziewczynę?

– Nie wiem.

Tego obawiała się najbardziej. Wciągnęła ciężko powietrze, a jej vestimentum zafalowało.

– Transkrypt celowości – powiedziała w nadjęzyku i karłem szarpnęło. – Przeskoczyn iluminacji...

– Przestań! – jęknął. Ale Kronikarka Imperialna widziała już płynący od niego wachlarz mikroekspresji w nadjęzykowym trybie, mimowolną odpowiedź na „słowa klucze”.

On nic nie wie, szepnęła w duchu. Nie ma pojęcia, co mu się przytrafiło!

– Posłuchaj – powiedziała spokojnym tonem, choć wyczulony na nadjęzyk osobnik łatwo mógł rozpoznać czającą się w tle lodowatą groźbę. – Możesz jeszcze zostać ocalony. Każdy z kandydatów PKI zostanie wezwany przed Tron Gwiazd. Nie musicie ginąć. To, co się stało, nie ma tak wielkiego znaczenia, jak wasza praca w służbie Imperium.

– Kłamstwa – odpowiedział, patrząc jej po raz pierwszy przytomnie w twarz. – Widzę przyczynę... i nie chodzi tylko o raport Wise. Wiedzieliście zapewne i bez niej, co może się wydarzyć. Chcecie, by Obcy... pozostali obcy.

– Obcy pozostaną obcy – zgodziła się – dla ludzkości. Ale nie dla Imperatora. Nie dla jego Gwardii. Nie dla Wielkich Rodów.

– Doprawdy?

– Pielgrzymi słyną z kontaktów z innymi rasami. Wiedząc, co naprawdę myślą, będzie można przewidywać ich posunięcia, a tym samym posunięcia innych Obcych – powiedziała. – Działać w pozornej ignorancji, a w rzeczywistości z czasem zapanować nad każdą rasą kseno w Galaktyce. Imperium Galaktyczne pozostanie Imperium Człowieka. Droga Mleczna – zakończyła, obniżając głos do szeptu – pozostanie drogą ludzkości.

– Nie będzie się tak nazywać – wymamrotał Ed.

Zoe cofnęła się nieco, vestimentum zafalowało.

– Co: nie będzie? – spytała.

– Droga Mleczna – szepnął karzeł. – Nie będzie już Drogi Mlecznej. Wszystko... wszystko zostanie zniszczone.

– O czym ty mówisz?

– Ja... – urwał karzeł niepewnie. – Ona...

– Jaka znowu „ona”? Pin Wise?

– Wise... – jęknął Ed i oczy zaszły mu ponownie srebrnym bielmem. Kronikarka przysunęła się bliżej blokady, ale karzeł zwiesił głowę, oklapł.

– Nic już nie powie, Damo – wtrącił liktor.

– Tak, widzę – skrzywiła się Zoe.

– Co mamy uczynić, Damo?

– Aktywujcie mu motorykę i psychikę za pomocą ambrozji. Niewiele, zaledwie kilka kropel... ale powinno wystarczyć, by wrócił do siebie na kilka godzin. Zabierzcie go potem tam, gdzie go trzymaliście. Sama wezmę go później do lichtugi. I odnajdźcie Pin Wise – głos Kronikarki przez moment przebrzmiał stalą Głosu Imperatora. – Muszę jak najszybciej wynieść się z tej przeklętej planety.




Nie miała pojęcia, dokąd idzie.

Szła przed siebie powoli, nie śpiesząc się, nareszcie spokojna i świadoma. Szła cienką strużką srebra, dziwnym trafem nie napotykając po drodze żadnego z liktorów.

Światło było ciepłe. Niosło się ku niej falą, nabierającą niemal materialnego wymiaru. W jakiś niewytłumaczalny sposób zmieniało strukturę otoczenia, choć nie potrafiła wyjaśnić, na czym miałoby to polegać.

Wszyscy zginą, Wise, pomyślała. Wszystko rozsypie się jak domek z kart.

Wypalona Galaktyka.

Wszystko, w co kiedykolwiek wierzyłaś.

Dziwne słowa. Sama nie była wcale pewna, czy w nie wierzy. Nie miała nawet pewności, czy naprawdę idzie za srebrem... A może nie powinna wierzyć we własną prekognicję, która tak niedawno ukazała jej zagładę miliona światów?

– Nie – szepnęła do siebie, ale bez przekonania. Srebro zadrgało, skręcając w lewo, a potem w prawo. Szła za nim posłusznie, niemal na granicy ostatniej trzeźwej myśli.

Pomieszczenia krio nie były zamknięte, podobnie jak wszystkie miejsca w Kopule Myślicieli, i kiedy zobaczyła drzwi z lampką dostępu świecącą na zielono, nie odczuła zdziwienia. To tu właśnie miała przyjść: światło falowało, narzucając na ściany fantazyjne, metaliczne refleksy. Pin podeszła kilka kroków i nacisnęła przycisk.

Powitał ją chłód.

Zaczęła iść nieco szybciej, depcząc po lodowatej posadzce, kątem oka dostrzegając cienkie nitki szronu. Ich obecność zdawała się przeganiać srebrne światło, ale Wise nie zwracała już na nie uwagi. Szła do jednego, konkretnego miejsca – do sarkofagu krio z szybą pokrytą lodowatą mgłą.

– Jar... – powiedziała, klękając przy zimnej trumnie.

Wyciągnęła dłoń i przetarła zimne szkło. Był tam... a raczej było tam to, co z niego pozostało.

– Nie zostaniesz tu – powiedziała. Nie dopuszczała nawet myśli, że Głos Imperatora zabierze ciało Kruka do lichtugi. – Nie ma mowy. Zajmę się tym – obiecała, naciskając przycisk otwarcia sarkofagu. – Najwyżej... – Urwała, właśnie w tym momencie zdając sobie sprawę z faktu, że nie jest sama.

Od sufitu odkleił się Myśliciel Pierwszego Stopnia i Lektor Programu Ksenologicznego Imperium Seth Trolt.

To, że go jeszcze rozpoznała, można było złożyć wyłącznie na karb wcześniejszej kilkuletniej współpracy. Pozostała mu co prawda twarz, ale wyglądała niczym naciągnięta na kości, martwa maska. Reszta była obca. Uformowany na nowo szkielet oplątany żyłami mięśni i narządów wewnętrznych. Ze śliskiego, wykręconego ciała istoty kapał oleisty śluz.

Pielgrzym.

Pin wrzasnęła. Spróbowała się cofnąć, ale przeszkodził jej w tym otwarty sarkofag krio. Myślicielka potknęła się i upadła na posadzkę.

– Seth! – krzyknęła, licząc być może na to, że znajome imię powstrzyma istotę przed czymkolwiek, co planowała. – Seth, nie!

Trolt stanął przed nią zgięty w dziwacznej, niehumanoidalnej pozycji. Wyglądał jak zwierzę, które z trudem zachowuje pozory utraconego na zawsze człowieczeństwa. Pin przełknęła głośno ślinę.

Bała się.

– Posłuchaj... – powiedziała. – Nie rób mi krzywdy. Możemy się porozumieć, tak? Dojść do... konsensusu.

Seth przekrzywił lekko to, co wzięła w pierwszym odruchu za głowę. Wyglądał, jakby na nią patrzył. Jego półmartwy wzrok wędrował od niej do ciała Jara, które opuściła już mroźna mgiełka.

– To Jar Kruk... – wyjaśniła drżącym głosem. – Pamiętasz go? Miał porozumieć się z tymi, którzy ci to zrobili. Tak jak ja. Chcę tylko tego, Seth. Tak samo jak on... tak jak my wszyscy.

Trolt zadrgał i przysunął się o pół kroku. Poruszył ustami.

– Consensus – wytrzeszczał. Wise ledwo powstrzymała się od krzyku. Głos byłego Lektora brzmiał zarówno jak głos człowieka, jak i głos Obcego, i było to przerażające. – Consensus.

– Tak – przyznała skwapliwie Pin. Próbowała wstać, ale nogi drżały jej jak w febrze. Widziała, że Trolt jej słucha i analizuje jej wypowiedzi. Czuła, że je rozumie. Czy widzi ją jako człowieka? A może jako punkt w przestrzeni, gromadę chaotycznych zmiennych wysyłających ku niemu fale dźwięków? Na ile stał się pomostem pomiędzy ludźmi a rasami kseno? Na ile stał się przełomem? Czy na tyle, by nie zrobić jej krzywdy? – Porozumienie... i pokój – dodała niepewnie. – Nie mamy złych zamiarów. Chcemy... zrozumieć. Wszyscy chcemy zrozumieć, Seth. Zrozumieć, kim...

Nigdy nie dokończyła tego zdania.

Jednym szybkim ruchem Seth Trolt wysunął kościstą kończynę i wbił ją w brzuch Myślicielki. Pin jęknęła boleśnie, łapiąc odruchowo za to, co wyglądało na rękę Lektora, a co wpięło się głęboko w jej ciało i rozrosło wewnętrznymi żyłami, ssącymi z niej krew, ciało i kość. Wise otworzyła usta, plując krwią.

– Nie... – wybełkotała głosem tak przerażonym, że przypominającym niemal skowyt. – Nie...!

Były Myśliciel Pierwszego Stopnia nie zwrócił uwagi na jej błagania. Nachylił się i wbił drugą kończynę w martwe ciało Następcy Wielkiego Rodu Kruków.

– Consensus – wytrzeszczał. – Consensus et pax.

Ale to, co robił, było dalekie od ludzkiego pojmowania słów „porozumienie i pokój”.




– Oczyszczenie nastąpi natychmiast po moim odlocie – potwierdziła Dama Imperatora. – A odlot jest już bliski.

– Skazanie układu tworzy niepokoje – odpowiedział tubalnym głosem lord Hresios. Holograficzne połączenie uformowało jego postać w biurze Setha Trolta niczym przygniatający posąg. Sama Kronikarka czuła się przy nim niewielka, choć pozwoliła sobie na silny rozrost vestimentum. – Musieliśmy już zabić wielu.

– Czy nie na tym polegają wasze obowiązki?

– Część z nich mogła nadać pozaukładowy przekaz pomimo blokad – stwierdził obojętnie lord, nachylając się ku emiterowi. Jego złota machina lorica przetasowała się, przyjmując optymalny układ obronny, i Kronikarka Imperialna wzdrygnęła się, odruchowo dotykając swego naszyjnika z symbolem endorfiny. – To nieuniknione. Trzeba dokonać oczyszczenia.

– Powiedziałam, że nastąpi ono po moim odlocie!

– Otwarto Okno Kontaktowe z Tronem Gwiazd – odrzekł Hresios. – Imperator nie jest zadowolony z twych poczynań. Jego niepokój budzi fakt ciągłej obecności Pielgrzymów w układzie. Imperator żąda ich natychmiastowej zagłady, zanim odlecą i poinformują kolejne rasy kseno o jego podejściu do przełomu Paradoksu Percepcji.

– Na to mogę się zgodzić – przytaknęła Zoe. – O ile dacie mi nieco czasu przed oczyszczeniem... Do diabła, Hresios! – Uniosła się, nie powstrzymując już krzyku. – Nie myślcie sobie, że możecie mnie zabić tylko dlatego, że Imperator chce ukryć przełom!

– Dokonaj zagłady Pielgrzymów – oznajmił spokojnie lord. Jego dziwnie martwe, wyrwane z bezczasu oczy patrzyły na nią, ale nie widziały. – A twoja prośba zostanie uwzględniona.

Holo zgasło. Mark przymknęła oczy, ledwo opanowując drżenie.

– Silaqui – odezwała się cicho, a będąca zawsze w jej tle Obecność objawiła się od razu w postaci znajomego holo ładnej, rudowłosej dziewczyny.

– Tak, Damo?

– Natychmiast przygotuj lichtugę do odlotu. Opuszczamy tę planetę.

– Tak, Damo – potwierdziła Silaqui, skłaniając delikatnie głowę. Kronikarka nie zareagowała, nie zauważając nawet, jak Obecność gaśnie, by wypełnić wydane jej polecenie.

Wybuch nastąpił dwie minuty później.

Nie tak odległy grzmot przetoczył się po Kopule Myślicieli i gdyby Zoe Mark nie doprowadziła do rozrostu vestimentum, z pewnością przewróciłaby się na posadzkę. Żywy, czarny ubiór w trakcie rozmowy z Hresiosem rozrósł się wszakże niczym pajęczyna i jego poszczególne nici trzymały się twardo fragmentów pomieszczenia. Mark zatrzęsło, ale na tym się skończyło.

Nie licząc wycia uruchomionego alarmu i awaryjnego otwarcia wszystkich pomieszczeń.

To, co Dama zobaczyła jako pierwsze, było ciałem leżącego w korytarzu liktora. Jego blada, naznaczona bliznami twarz poszarzała cieniem śmierci. Został przebity jedną z pulsujących żył, które rozrosły się w całym korytarzu. I, niestety, nie było to wszystko. Coś się zmieniło.

Zakaszlała. Kwaśne powietrze? Zmiana grawitacji? Przekształcenie struktury?

Przeklęty Hresios miał rację, pomyślała, zbierając ku sobie vestimentum. Trzeba było od razu wykończyć Pielgrzymów... To ma być ten cały przełom w rozumieniu Obcych? Atak?!

O ile był to atak. Z tego, co wiedziała o rasach kseno, mogła właśnie oglądać ich próby komunikacji z ludzkością.

Nie pisałam się na to, pomyślała ze strachem, wybiegając na korytarz. Nie tak to miało wyglądać!

Niestety, tak właśnie to wyglądało.

Biegła, przeskakując przez napęczniałe żyły i z przerażeniem widząc, jak zmienia się kształt ścian i pokojów Kopuły Myślicieli. Po ziemi sunął dziwaczny, zielonkawy gaz, podłoga zdawała się oddychać. Światło zasysało się i zapadało. Zaczynam widzieć jak oni, pomyślała, i to było chyba najbardziej przerażające. Vestimentum skupiło się wokół niej w ciasną, sztywną zbroję.

– Wiseee! – usłyszała nagle. To nie był ludzki krzyk, przypominał raczej ryk jakiegoś zwierzęcia. – Wiiiseeee!

Coś nadchodziło i nie miała ochoty tego oglądać. Skręciła w lewo, wpadając niemal na wciąż nieczynną Maszynę. „Personalny Opiekun Maszynowy, Wielki Ród Kruków” – przeczytała na wygrawerowanej plakietce. Cóż... najwidoczniej już nie.

– Wissseeee!

Krzyk był coraz bliżej. Zaklęła i przyspieszyła, potykając się o leżące dalej trupy Myślicieli. Spowite żyłami, drgające. Gdzieś w tle zauważyła liktora. Oświecony ustawiał się do strzału ze swojego fasces, ale odpadł nagle do tyłu, znieruchomiał.

Nie mogę zginąć!

– Wiseeee!

– Tędy! – usłyszała i poczuła, że ktoś szarpie za jej vestimentum, które natychmiast oplotło ramię napastnika. Zoe krzyknęła. – Nie wrzeszcz tak! – warknął ciągnący ją za sobą karzeł. – Chyba nie chcesz, żeby tu przylazł?!

– Ty... – szepnęła. Ed kiwnął głową.

– Wszystkie pomieszczenia zostały otwarte – przypomniał. – Wydostałem się przed chwilą. Atakuje głównie liktorów. Mnie chyba nie zauważył. Musimy udać się w lewą odnogę, w kierunku kanałów wentylacyjnych... jakoś się przeciśniesz...

– Ty chcesz mnie przeprowadzić? Choć przed chwilą ledwo bełkotałeś?!

– Nie bądź idiotką! A kto napompował mnie ambrozją? Myślałaś, że nie zadziała? To zresztą teraz nieważne... na orbicie Etery masz nie odłam, a główną część lichtugi, z napędem głębinowym. Chcę, żebyś zabrała mnie ze sobą... Odlecimy, zanim dokończy.

– Co znowu dokończy? Kto? – spytała niepewnie, ale zaczęła już iść w towarzystwie karła.

– Zmieniać się, oczywiście. Chcieliśmy kontaktu i mamy kontakt – sapnął. – Przełamanie Paradoksu Percepcji... Wystarczy się zmienić, by zrozumieć Obcych. Problem polega tylko na tym, że miało być na odwrót... myśleliśmy, że to oni się zmienią. Albo że przynajmniej spróbują.

– Co ty znowu gadasz?!

– Nie potrzebujemy Obcych – syknął karzeł. – Potrzebujemy kolejnych ludzi. To ich szukamy po tej całej zasranej Drodze Mlecznej. Nie zauważyłaś?

– Wiseee! – ryknęło. I to chyba całkiem blisko. Ed zaklął i pociągnął Damę do jednego z otwartych pomieszczeń.

– Idzie tu – mruknął, bezskutecznie naciskając guzik, ale drzwi nie chciały się zamknąć. – Schowaj się...

– Gdzie mam tu niby...

– Zaraz tędy przejdzie!

Usłuchała, zbierając ku sobie vestimentum i formując je tak, by przypominało cień. Razem z karłem kucnęła w kącie pokoju, tuż za jakimś fragmentem zniszczonego mebla. Żyły – czymkolwiek były – dotarły i tutaj, ściana drżała lekko, a leżący nieopodal trup technika patrzył na nich spokojnymi, martwymi oczami.

– Wisssseeeee! – zagrzmiało i tym razem jęk zbiegł się z ciężkimi, powolnymi krokami. – Wiseee!

– Woła tę całą... – szepnęła Zoe, ale umilkła, dostrzegając przechodzącą po korytarzu postać.

Była wysoka, miała niemal trzy metry i schylała się, by iść w miarę swobodnie. Mark zamknęła dłonią usta. Potwór przypominał częściowo ludzki i częściowo obcy szkielet, oblepiony porwanymi strzępami mięsa. Nagle istota stanęła i zerknęła do pokoju, w którym się ukryli. Jej oczodoły płonęły czerwienią Pielgrzymów, ale Dama była pewna, że widzi tam gdzieś również ludzkie oczy, niczym zapomniane krople błękitnego żelu.

– Wiseee! – huknęło, ale bestia już się oddalała. Tuż za nią rosły pulsujące żyły, a powietrzu unosił się szarawy pył przypominający mgłę.

– Nie wdychaj tego – syknął karzeł. – Musimy jakoś przejść. Trzeba będzie zaczekać, aż opadnie...

– Co to?

– Niemal widzę, czym jest... – Urwał na moment i puknął się wymownie w skroń. – Obserwacja przyczyn i tak dalej. Zakładam, że to jakiś wirus.

– Jaki znowu wirus?

– Wyczuwam coś w jego podstawie – przyznał Ed. – Coś... psychofizycznego. Lepiej, żeby nie wydostał się za ten układ, bo będziemy mieli wysyp ekstrapolatorów, prekogników... i diabli wiedzą, kogo jeszcze. Myślałem, że to przekształca ludzi w Obcych... ale po co miałby to robić? Widzisz przecież, kim on jest. To nie Obcy...

– Tak? A co to niby ma być?

Karzeł uniósł głowę i chyba po raz pierwszy spojrzał jej prosto w oczy.

– To Seth Trolt – odpowiedział. – Ale nie tylko. Lektor stanowi co najwyżej podstawę. Na wierzchu jest Jar. I z tego, co widzę interpolacją, Pin Wise... A raczej to, co z niej zostało.




Lord Hresios czekał. Trwał niemal na granicy wyłączenia. Patrząc na niego z boku, można było uznać, że śpi, i do pewnego stopnia była to prawda.

Widział czas – czas poza czasem. Bezczas, miejsce wieczności. Ślizg na granicy Osobliwości, pustkę... powidok Głębi. I nie mógł tego zapomnieć. Gdy został wezwany wiele lat temu, Imperium Galaktyczne wyglądało lepiej. Światy zdawały mu się bogatsze. Kosmos piękniejszy i pełen barw. Teraz wszystko szarzało, zapadało w ciemność.

Musiał wrócić. Pragnienie powrotu w bezczas rosło w nim z godziny na godzinę. Czemu wyrwano go z wieczności? Czy naprawdę tylko po to, by zniszczył jakiś mało istotny układ? Pamiętał konflikty rozciągające się wzdłuż galaktycznych Ramion... manewry na granicach Sagittariusa A. Peryferie całych mgławic zroszone zamrożoną krwią...

Ta wiedza sprawiała, że zmieniał się w posąg. Zastygał, czując, jak płynąca jego żyłami ambrozja przemienia go w istotę, której sam nie mógł już rozpoznać. I dlatego poruszył się nagle, wybierając połączenie z „Klątwą”.

Tuż przed Głównym Centrum Motorycznym „Woli i Rozkazu” objawiła się stara, wysuszona twarz baronowej Sepetes.

– Lordzie – zaskrzypiała baronowa. Jej oczy były ślepe, ale patrzyły wprost na pooraną bliznami i naszpikowaną iniektorami twarz Hresiosa. – Mój ukochany lordzie...

– Sepetes – głos przypominał szelest starych, komputerowych sprzężeń – dotknij „Pragnienia” Astiata. Czas dopełnić końca.

– Mój najdroższy lordzie... – wychrypiała, unosząc w powietrze to, co zostało z jej rąk, a co przypominało zdobione złotem szpony. – Układ w nicości.

– Tak, baronowo – zgodził się – niech tonie.

– Niech tonie... – potwierdziła. Jej palce wyglądały jakby tańczyły, a przekazywane przez nie sygnały trafiały do jej własnego GCM. – Czy powrócimy w bezczas?

– Tak. Gdy tylko dokonamy oczyszczenia – zgodził się, ale baronowa już nie słuchała. Jej holo zatrzeszczało i znikło.




Przegrali.

Z początku wydawało się, że plan karła ma szanse powodzenia. Znalezione wejście do kanału wentylacyjnego było na tyle szerokie, że Zoe wcisnęła się do niego tuż za Edem. Niestety, w tym samym momencie Damę złapało to, co było niegdyś trójką czołowych Myślicieli Imperium.

Mark wrzasnęła. Istota szarpnęła nią tak, że Kronikarka uderzyła o ścianę naprzeciwko wentylacji. Wrzasnął też karzeł, którego złapało jej własne vestimentum, wyciągając go na zewnątrz niczym ruchliwego, przerażonego robaka.

– Nie! – ryknął Ed, ale potwora nie interesowały jego zaprzeczenia. Natychmiast nachylił się i wbił kościstą kończynę w klatkę piersiową karła. Zoe jęknęła ze zgrozy, widząc, jak niewielkie ciało Myśliciela pokrywają wysysające go żyły.

– Consensus – wytrzeszczała bestia. – Con...

I wtedy coś się urwało. Nagle i zupełnie niespodziewanie. Porozumienie pomiędzy ludźmi a Obcymi zostało zachwiane, a przełom Paradoksu Percepcji zgasł, jakby nigdy nie istniał.

Istota stojąca nad martwym ciałem karła zaczęła się przekształcać.

Widok przypominał coś poklatkowego, fragmenty poszarpanej animacji, odwrócony film z rozpadu. Tkwiąca gdzieś głęboko w ciele Eda interpolacja odnalazła początki przemiany kseno i zawarte w pseudoobcym ciele ludzkie źródło, po czym, połączywszy się z ekstrapolacją Kruka i prekognicją Wise, zaczęła odbudowywać ludzką strukturę genową. Coś, co miało stać się oczekiwanym przez ludzi porozumieniem, natknęło się na mieszaninę genetycznych przekształceń kompletnie niepasujących do znanych wcześniej Obcym struktur ludzkości.

Pielgrzmi pragnęli porozumienia. Wyglądało na to, że doprowadzając do niego z pomocą kandydatów, popełnili błąd.

– Wise – wymamrotał potwór. Zoe, sparaliżowana przez lęk, dygotała jak w febrze, nie czując nawet, że po policzkach spływają jej zimne, krwiste łzy. – Wise...

Mark nie chciała na to patrzeć. Wiedziała, że zginie, ale nie chciała tego widzieć. Zacisnęła powieki, słuchając potwornych, dziwacznych odgłosów i zagadkowego szumu, który powiał ku niej lodowatym chłodem.

Coś tam się tworzyło. Coś, co nigdy nie powinno powstać. Coś, co z pewnością ją zabije, jeżeli tu pozostanie.

Wciąż z zamkniętymi oczami, drżąc i płacząc ze strachu, Kronikarka Imperialna zaczęła powoli sunąć wzdłuż ściany w kierunku wyjścia. Jej vestimentum niemal z niej spłynęło, formując się na posadzce w płaski, lękliwy cień.

– Będziesz spać – usłyszała i to na moment ją zatrzymało. Głos brzmiał nisko, by zaraz wpaść w falset, ale można było wyczuć, że jego formowanie dobiega końca. – Będziesz spać i śnić. Musisz ulecieć, Wise...

Przejdę, pomyślała nagle Mark. Uda się... musi się udać!

– Zoe.

Własne, rzucone ku niej imię zabrzmiało czysto i chyba to przeraziło ją najbardziej. Zesztywniała.

– Otwórz oczy, Zoe – powiedział głos. – Nie bój się.

Mark zadygotała, ale głos był silny. Wibrował od emocjonalnych, subtelnych przekazów nadjęzyka. Dama zacisnęła usta i otworzyła oczy.

Stojący pośrodku sali nagi mężczyzna wciąż wydawał się nieco niekształtny. Parował – coś ulatywało z jego skóry niczym mgła; niewielkie, biologiczne zgęstki, pyłki na niewidocznym wietrze.

– Ed miał rację. To wirus – wyjaśnił. – Moje dziedzictwo. Genetyczna psychofizja. Głównie Wise, a raczej to, co z niej zostało. Jej genotyp wniknie do ekosystemu planety, systemu, a potem Galaktyki. Dzięki temu kiedyś powróci. Narodzi się na nowo. Ale teraz... zapadnie w sen. Bardzo długi sen. Sen w milionach zawirusowanych genów.

– Nie zabijaj mnie... – wymamrotała, ale nie zwracał na nią uwagi. Uniósł rękę, patrząc z zaciekawieniem na własną dłoń.

– Za chwilę – powiedział – obecne na orbicie Dłonie rozpoczną proces oczyszczenia. To słuszna decyzja, ale nie do końca. Połącz mnie z lordem.

– Ja...

– Zrób to – powiedział głosem, który niemal docisnął ją do ściany.

Zoe kiwnęła głową i uruchomiła prioretytowe połączenie holo. Zatrzeszczało i w sali pojawiła się nagle sylwetka Hresiosa, uwieszonego na wielkiej macce GCM.

– Lordzie Hresios – powiedział mężczyzna ciężkim głosem, na granicy nadchodzącego gromu – doszło do zdrady. Twa decyzja o oczyszczeniu jest słuszna, lecz krótkowzroczna.

– Kim jest ten człowiek, Damo? – spytał Hresios. Jego przekłuta iniektorami głowa odwróciła się powoli w lewo, w kierunku wciąż skulonej w kącie Mark. – Jak śmie...

W następnej sekundzie zamarł. Jego blada twarz poszarzała, oczy zgasły. Mężczyzna ruszył nieznacznie ręką i lord ponownie otworzył pełne zdumienia oczy.

– Twój okręt, lordzie – powiedział mężczyzna – został właśnie na chwilę wyłączony, tak jak i wyłączyłem samego ciebie. Pamiętaj, że mogę dokonać tego w każdej chwili oraz zadać ci wielki ból, po którym się nie podniesiesz.

– Nie ośmielisz się...! – wychrypiał Hresios, ale rozmówca nie przejął się jego oburzeniem.

– Obcy interpretują porozumienie jako konieczną transformację gatunku ludzkiego – powiedział. – W ich ujęciu nasz sposób postrzegania jest zbyt odmienny. Różnica w owym postrzeganiu jest, według nich, do usunięcia. Jeśli jednak do tego dojdzie, ich percepcja zaburzy naszą. Kontakt z Obcymi doprowadzi do percepcyjnej mutacji. Jesteśmy tym, czego doświadczamy. Mutacja zmieni nasze doświadczenie, a tym samym każdy z ludzkich zmysłów.

– Damo! Każ mu zamilknąć!

– Wskutek pracy Programu Ksenologicznego Imperium Obcy zapragnęli porozumieć się z ludzkością – kontynuował niezrażony mężczyzna – lecz ich pojęcie porozumienia oznacza naszą zagładę. Stworzenie dialogu pomiędzy rasami kseno a ludzkością przypieczętuje jej koniec. Dlatego trzeba ich zniszczyć. Trzeba zgładzić ich wszystkich. I tego właśnie zamierzam dokonać.

– Ty? A kim ty niby jesteś?

– Nie posiadam imienia. Jestem jednak początkiem i końcem gatunku ludzkiego. Jestem transgresją i antenatem. I jestem plagą ras kseno.

– Imperator – zagrzmiał lord Hresios – nigdy nie zezwoli na otwarty konflikt z Obcymi!

– Imperator, tak jak i jego cenne Imperium, mnie nie interesuje – powiedział uformowany już prawie do końca piękny młodzieniec. – Interesuje mnie los ludzkości. Dlatego wyrwiesz z bezczasu wszystkie Dłonie i oddasz je pod me rozkazy. Obcych należy wytępić.

– Nie uczynię tego!

Antenat nie zareagował. Milczał przez chwilę, by wreszcie powoli kiwnąć głową.

– Dobrze – powiedział, ale zanim słowa przebrzmiały, Zoe Mark dostrzegła, jak Hresios gaśnie. Jeszcze przed chwilą patrzył na tego, który nazwał się plagą, by zawisnąć nagle w macce GCM już jako martwy zewłok. Wyrwano z niego duszę i wyssano ambrozję. Zabiło go własne centrum operacyjne.

– Nie... – szepnęła Dama Imperatora.

– Zoe Mark – odezwał się Antenat – udasz się do lichtugi i polecisz do Dłoni, gdzie przejmiesz dowodzenie nad „Wolą i Rozkazem”. Pozostałe Dłonie są już wstrzymane, lecz wciąż nie unicestwiłem ich dowódców. Porozmawiaj z nimi. Przekonaj ich. Nie będę zabijać bez potrzeby.

– Nie możesz...

– Mogę. A dokładniej: muszę – powiedział, podchodząc do niej. Jego twarz wciąż lekko się przekształcała, jakby wypływała zza mgły. – Potrzebuję Dłoni... także tych, które tkwią jeszcze w bezczasie. Rób więc to, co do ciebie należy, Zoe. – Kucnął przy niej, patrząc jej prosto w oczy. – Rób albo giń.

Dama i Głos Imperatora oraz Kronikarka Imperialna Zoe Mark milczała tylko przez chwilę. A potem, gdy piękna twarz Plagi zakrzepła wreszcie w jedną idealną formę, kiwnęła głową.





Na samym początku pragnę zaznaczyć, że zarówno dane na temat owego Łowcy, jak i tajemniczego statku nadświetlnego „Lux” są niepewne i fragmentaryczne. Wciąż nie wiemy, czy chodzi o dwa „statki”, czy też o jedną i tę samą jednostkę. Dodatkowo „Lux” został uchwycony przez niektóre z rejestratorów na przypadkowych jednostkach czy satelitach, podczas gdy o Łowcy wiemy jedynie z zeznań „świadków” porwania ludzkich jednostek. To, co wydaje się wszakże kluczowe, to fakt, że porywane są właśnie jednostki ludzkie, a nie Fragmenty Maszyn czy okręty Konsensusu. Może to oznaczać, że nasze statki porywają Obcy... lub Maszyny.

Tak, nie bójmy się powiedzieć tego słowa! Maszyny! Nie mamy pewności, czy Jedność nie stoi za tymi porwaniami! Możliwe, że ów Łowca to w istocie dwa statki bądź cały Fragment Armady Maszyn, który na początku puszcza swoją nadświetlną czujkę w postaci geometrii „Lux”, by dopełnić dzieła za pomocą grupy statków łowieckich. Po co? Nie wiem, ale wiem jedno – nie możemy zbagatelizować tej sprawy!


Tylt Makowski, holoinformator Ana Urba z „Wydarzeń Galaktycznych”,

wypowiedź programowa





Horyzont zdarzeń.

Sensory „Wstążki” odbierały go dwojako: raz jako czasoprzestrzenny, migotliwy tunel wokół czarnej dziury MACHO-98-BLG-6, by zaraz wyświetlić dane o granicy w czasoprzestrzeni, błonie nieprzepuszczającej nawet elektromagnetycznych fal płynących w kierunku skokowca. Skokowca, który przemieniał się w „Czarną Wstęgę”.

Podczas krótkiej rehabilitacji Grunwalda Jedyny zarządził jeszcze dwa kolejne testy przygotowujące statek do ślizgu głębinowego, tym samym zwiększając liczbę prób do czterech. Jak się wyraził, interesowało go utrzymanie „struktury widmowej” statku, który za każdym razem – z pomocą wykastrowanej SI Harpago – przekształcał się w „Czarną Wstęgę”. I każdy raz był gorszy od poprzedniego.

Nie znosili tej nagłej zmiany struktury. I nie chodziło tylko o fakt dziwacznej niematerialności skokowca, o chłód czy pojawiający się i znikający szron. Chodziło o głosy – echa, trzeszczenia i inne dźwięki, przelatujące przez cały statek. I o wrażenie czyjejś obecności – zimnej, niemal lodowatej, kojarzącej się z kosmiczną próżnią.

– Gówniany efekt uboczny – zdecydował Hub Tansky, który po kolejnym razie złapał Erin Hakl w mesie. Nieco roztrzęsiony komputerowiec zaopatrzył się w duży termokubek z fluidem i pił go, na przemian zaciągając się neopetem. – Tymi przemianami w „Czarną Wstęgę” transgres miesza nam we łbach i tyle.

Erin kiwnęła głową. Po zajściach z Grunwaldem nie była zbyt rozmowna, ale zgadzała się z Hubem. W trakcie ostatniej przemiany „Wstążki” w jej mroczną wersję Hakl wydało się, że widzi Bata Toccatę. Były kapitan niszczyciela „Harmider” stał w odnodze korytarza skokowca – milczący i pozornie martwy, a jego oczy były zamknięte – ale Erin była pewna, że ją widział. Upiór zniknął dopiero wtedy, gdy „Czarna Wstęga” ponownie zmieniła się we „Wstążkę”.

– Powinniśmy pogadać z Wise – zauważył całkiem przytomnie Tansky. – To ona jest tu specjalistką od Widm. Mówiła przecież, że miała zwidy.

– Teraz chcesz się jej radzić? – spytała Erin. – Po tym, jak chciałeś ją wykorzystać przeciwko Jedynemu?

– Stare sprawy. – Hub machnął lekceważąco ręką z petem. – I, jak się okazało, nieopłacalne.

– Poza tym – dodała nieco kąśliwie Hakl – okazało się, że Pin nie miała, jak to określiłeś, „zwidów”. Naprawdę widziała transgresa.

– Może i widziała. Jakie to teraz ma znaczenie? I po co się tak obrażać, królowo? Wszyscy jedziemy na tym samym wózku.

– Wszystko jedno. – Erin wzruszyła ramionami, naciskając guzik podania fluidu. Podajnik zaterkotał i zaczął formować termokubek. – To tylko przywidzenia... – dodała, jakby pragnęła przekonać samą siebie – i nic więcej.

Gdyby tylko Bat nie wydawał się taki realny! Hakl wzięła kubek i ignorując Tansky’ego, upiła mały łyk. Z tym jednym komputerowiec mógł mieć jednak rację: powinni pogadać z Wise. W końcu miała doświadczenie w radzeniu sobie z rozpadem rzeczywistości. Ale to mogło poczekać. Mieli teraz znacznie poważniejsze problemy.

Niestety, ostatnia przemiana w „Czarną Wstęgę” była o wiele gorsza niż poprzednia.

Tym razem Jedyny łaskawie poinformował ich o ostatniej próbie „zmiany struktury, będącej wstępem do prawdziwego ślizgu, być może przekraczającego piętnaście lat świetlnych”, jak się fachowo wyraził. Ustawił nawet licznik, czy raczej nowy jego typ. Odwrotna wersja odliczania: czarne litery na białym tle, swoisty „Czarny Licznik”. Erin nie miała ochoty tego oglądać. Wyszła ze stazo-nawigacji, starając się nie patrzeć na martwą, znaną jej świetnie twarz wykastrowanej SI. Awatar doktora Harpago pojawił się nad konsolą nawigacyjną niczym duch i zaczął odliczać cyfry razem z Czarnym Licznikiem. Hakl gestem podpatrzonym u Myrtona przetarła nerwowo twarz, ale policzki miała suche.

W korytarzu prowadzącym do SN siedziała Pinsleep Wise.

Dziewczyna wyglądała na spokojną: spokojniejszą niż oni wszyscy. Tkwiąc na posadzce „Wstążki”, oparła ręce na podciągniętych kolanach. W dłoni, co zaskoczyło Erin, trzymała neopeta. Ten widok tak do niej nie pasował, że Hakl mimowolnie się uśmiechnęła.

Pin odpowiedziała lekkim uśmiechem, przysuwając końcówkę nikotynowca do ust i zaciągając się dymem. Zakaszlała.

– Szajs – stwierdziła. – Nie wiem, jak Hub może to palić. Powiem mu, tylko jak wyjdzie z Serca. Widziałaś Monsieura?

– Nie. – Erin pokręciła głową, siadając tuż obok Wise. – Pewnie pije w maszynowni, gapiąc się na Pomsa.

– Dobry pomysł – zauważyła astrolokatorka. – Zaraz się przecież zacznie.

– A ty jak się czujesz?

– Wytrzymam – odpowiedziała Pin, wyciągając peta ku Hakl, która po krótkim wahaniu przyjęła podarunek i przyłożyła nikotynowca do ust. – Może mi nie uwierzysz, ale jestem przyzwyczajona.

– Żartujesz. Serio? – rzuciła ironicznie Erin, oddając jej neopeta. Pinsleep wzruszyła ramionami i zaciągnęła się dymem. Tym razem nie zakaszlała.

Sekundę później „Wstążka” przemieniła się w „Czarną Wstęgę”.

Trwało to dłużej niż ostatnio, ale Hakl nie miała pewności, ile dokładnie. Czas zamroził się niczym w stazie, na posadzce i ścianach wykwitł szron... a w głębi korytarza pojawił się doktor Harpago.

– O kurwa – zaklęła Wise.

Nie było to raczej holo wykastrowanej SI. Postaci brakowało chociażby delikatnego migotania, charakterystycznego dla obrazu puszczanego przez stare emitery „Wstążki”. Jones – o ile był to on – stał do nich tyłem, kiwając się niepewnie na nogach. Miał na sobie ten sam ubiór, w którym go pochowano – jego ukochany, zadbany kosmiczny kombinezon. Trzymał coś w dłoni, ale nie zauważyły co. Patrzyły tylko, czy widmo się poruszy.

Niech tylko się nie odwraca, pomyślała zdjęta dziwnym, zimnym lękiem Hakl. Niech tylko się nie odwraca, na przeklętą Plagę!

– Erin – astrolokatorka podniosła się, szarpiąc ją za ramię – wstawaj! Musimy się stąd... wynieść! Rusz się...! Rusz się, słyszysz? On nadchodzi!

– Kto? – wymamrotała Hakl, pozwalając unieść się drobnej, niższej prawie o głowę dziewczynie. – Kto...?

– Nie wiem!

„Czarna Wstęga” jęknęła. Skokowiec zakrzepł, jednocześnie wpadając w falę drgań. Erin stanęła na nogi, a doktor Harpago zaczął się powoli odwracać.

Nie czekały, aż je zobaczy. Pobiegły po nagle wyrosłym na posadzce lodzie, opierając się dłońmi o zimne ściany. Słyszały kroki Jonesa i jego spokojny, miarowy głos, choć nie miały pewności, co wypowiada.

– Szybko! – krzyknęła Pin, wpychając Hakl do swojej kajuty. Erin potknęła się i prawie upadła na leżankę, na której spoczywał już mikroodtwarzacz KenoZero. Wise odwróciła się i nacisnęła przycisk, a drzwi zasunęły się z dziwnym, niespotykanym wcześniej oporem.

Pięć sekund później „Czarna Wstęga” zaczęła się przekształcać.

Nie przypominało to niczego, czego doświadczyły wcześniej. Przede wszystkim zmieniła się wielkość samego pomieszczenia, a część ścian stała się prawie przezroczysta. W dodatku ktoś z nimi był, choć dopiero po chwili zrozumiały, że patrzą na cienie samych siebie, oglądane jakby w lustrze, choć od tyłu. Widmowe powikłania zaczęły nakładać się na siebie i tasować, i w pewnym momencie Erin zamknęła oczy.

– Hakl – usłyszały nagle zimny, pozbawiony emocji głos. – Wise.

Doktor, o ile naprawdę był to on, stał przed drzwiami kajuty. Naciskał chyba na przycisk – kilka razy i bezskutecznie. A potem zaczął uderzać.

Coś syknęło. Nie wiadomo: czy wskutek uderzeń, czy przez dotknięcie panelu, drzwi zadrgały i zaczęły się podnosić. Erin otworzyła oczy, ze zdumieniem zauważając, że obejmuje siedzącą na leżance Pin. Nie wiedziała, czy w odruchu chciała chronić dziewczynę, czy też sama szukała pomocy.

Drzwi uniosły się nieco. Przez szparę dostrzegły buty Jonesa. Ale to był już koniec. „Czarna Wstęga” zadrżała po raz ostatni i odeszła, ponownie zmieniając się we „Wstążkę”.

– Połączenie głębinowe zamknięte – usłyszały głos wykastrowanej SI.

– Droga załogo – doleciał do nich głos Jedynego. – Miło mi ogłosić, że po testowym „mikroślizgu” jesteśmy w bliskim sąsiedztwie MACHO-98-BLG-6. Tansky?

– Tak? – głos komputerowca z Serca był chrapliwy i obcy.

– Sprawdź z łaski swojej, co z Grunwaldem. Przyspiesz mu to przeklęte leczenie.

– AmbuMed nastawiony jest na automatykę...

– A więc przyspiesz mu automatykę. Zdalnie. Koniec leżenia pod czaszą. Chcę go za maksimum godzinę w SN – oznajmił transgres, kończąc połączenie.

Nadeszła cisza, ale Erin i Pin nie zwróciły na nią uwagi. Wciąż patrzyły w półotwarte drzwi.




– Tam coś jest.

– Doprawdy? – spytał Jedyny, ale Pin nie dała się zbyć. Stała pozornie niedbale, patrząc na transgresa wzrokiem, o który sama jeszcze jakiś czas temu kompletnie się nie podejrzewała: zimnym i taksującym.

Nie potrzebowała dużo czasu, by zebrać się w sobie i przyjść. Ku swojemu zdziwieniu nie zażyła nawet neurodopaminelu. Zamiast tego odstawiła wciąż nieco roztrzęsioną Erin do jej kajuty, podała jej kolorową pastylkę z własnych zbiorów „na uspokojenie” i niemal natychmiast udała się do kajuty kapitańskiej. Jedyny był może i zaskoczony, ale wpuścił ją do środka.

Patrzył teraz na nią ni to rozbawionym, ni to studiującym wzrokiem. Ale Pin, tak jak poprzednim razem, już się nie bała. Wciąż miała przed oczami to, co uczynił z Jonesem... i to, co zobaczyła później.

– Masz w ogóle pojęcie, co robisz? – spytała. – Zdajesz sobie sprawę, że przemieniając nas w „Czarną Wstęgę”, przekształcasz ten statek w Widmo?

– To raczej oczywiste – przyznał. – Tylko w ten sposób możliwy będzie ślizg głębinowy i przetrwanie w horyzoncie zdarzeń.

– A czy wiesz, co tam jest? Pod tym całym horyzontem?

– Zapewne zaraz się dowiem? – spytał z lekką ironią.

– Posłuchaj... Jared – powiedziała powoli, z pewną satysfakcją widząc, że Jedyny krzywi się na narzucenie mu maszynowej specyfikacji. – Wiesz, co się ze mną działo, kiedy się pojawiałeś? Może nie zawsze, ale często czułam i widziałam chłód. Szron pokrywający miejsca, w których się „objawiałeś” – ostatnie słowo zabarwiła wyraźną ironią. – A kiedy już cię wymiotło w sektorze Trzech Planet, szron pozostał. Widziałam coraz więcej.

– Interesujące.

– Co ty nie powiesz – odpowiedziała mu w podobnym tonie, starając się nie zwracać uwagi na wykwitający mu na twarzy lekki uśmiech. – Ciekawe, czy będziesz taki elokwentny, kiedy coś, co tam się ukrywa, urwie ci łeb.

– Wolałbym, żebyś powstrzymała się od takich komentarzy – zauważył Antenat niemal wesołym tonem. – Wypowiedzi o urwanych łbach działają na wyobraźnię. I, być może, na chęć urwania jakiegoś.

– Nie krępuj się – syknęła. – Ale najpierw mnie wysłuchaj.

Urwała, czekając przez chwilę, ale Jedyny milczał. Najwidoczniej jednak go zaciekawiła... choć nie miała pewności, czy coś z tego wyniknie.

– Od razu, kiedy zobaczyłam ten statek, wiedziałam, że coś z nim nie tak – zaczęła. – Wydawał mi się zimny. Myślałam, że w nim jesteś, że znowu zaczynam wariować. I to się pogłębiało. Wyczuwałam spadki temperatury. Widziałam narastający gdzieniegdzie szron i lód. Powidok Głębi: starą „Czarną Wstęgę”. A potem było gorzej. Dostrzegłam jakąś sylwetkę, ale to była kobieta, nie ty. Być może ktoś ze starej załogi Myrtona.

– Starej załogi? Czy oni aby nie zginęli?

– Mówię tylko to, co widziałam. A obecnie jest znacznie gorzej. Wskrzeszasz „Czarną Wstęgę”. Każesz jej ślizgać się po powierzchni Głębi, cokolwiek to oznacza. A Głębia... ona pamięta Myrtona. Harpago tak powiedział. Powiedział, że Grunwald nie jest przez to bezpieczny.

– I uwierzyłaś komuś, kto był chory na chorobę pogłębinową?

– On wrócił, Jared. Przybył tu razem z powidokiem Głębi. Próbował... zaatakować mnie i Hakl – powiedziała na wydechu. – Był realny tak jak ty czy ja. Myślę, że przyszedł właśnie stamtąd. Z Głębi. A ty zamierzasz nas tam wsadzić. W ślizg po jej powierzchni, gdzieś na granicy horyzontu zdarzeń. A czy sam wiesz, co tam jest? Czy byłeś tam kiedyś? Już nawet nie poza horyzontem, a w Głębi? Świadomy w metaprzestrzeni? Masz pojęcie, co tam może się... obudzić?

– Pin Wise – odezwał się po dłuższej chwili Jedyny. – Pinsleep. Śpiąca, słodka Pin. Drobny genowirus szukający odrodzenia. Namiastka i początek wszelkiej psychofizji. Ziarno rozsypane po Galaktyce, z nadzieją na powrót.

– O czym ty mówisz?

– Myliłem się – oznajmił sucho transgres. – O tak, bardzo ją przypominasz. Na tyle, by ściągnąć mnie z powrotem. Na tyle, by mnie odrodzić. Ale niewystarczająco, by dojrzeć.

– Co to za... bzdury?

– To prekognicja, Wise – wyjaśnił, patrząc na nią nagle zimnym, pustym wzrokiem. – To, co z niej pozostało. To, co miesza ci w głowie, dlatego że nie potrafiło się uformować. Owszem, miałaś zadatki. Świetne wyczucie w astrolokacji, intuicyjne rozpoznawanie przyszłości. Ale wszystko zostało zmarnowane przez szaleństwo. Zapewne jest w tym nieco mojej winy... ale może to nigdy nie mogło się udać? Może to, co brałem za szansę, jest w istocie jej karykaturą?

– Jaką znowu szansę?!

– Powracające trupy? Głębia, która „pamięta Grunwalda”? Wizje jego dawnej załogi? – zaczął wymieniać, ale Pinsleep widziała już, że narasta w nim gniew. – Może to interpolacja? Może to uszkodzone fragmenty czegoś, co mogło zaistnieć? A tak bardzo... chciałem ci pomóc – głos Jedynego opadł, by zamienić się niemal w szept. – Kochałem Wise. Myślę, że wszyscy ją kochaliśmy, nawet Seth Trolt... na swój sposób. I to nas oślepiło. Zaburzyło rozsądek.

– Nie mam pojęcia, o czym...

– Dość.

Pin zamknęła usta. Patrzyła na siedzącego za biurkiem kapitańskim transgresa, z którego głosu zniknęła nuta wyczuwana przez nią wcześniej: nie tylko vibrato gniewu, ale i cień zagadkowego, pełnego tęsknoty pragnienia.

Ton tego, którego nazywano Plagą, stał się chłodny i obojętny.

– Macie jeszcze czterdzieści pięć minut – zakomunikował Jedyny. – Po tym czasie chcę widzieć wszystkich w SN. Wchodzimy w ślizg głębinowy na obrzeżach czarnej dziury i pozostaniemy tam do czasu zakończenia tego konfliktu. Powrócimy, gdy jedna ze stron będzie na tyle osłabiona walką, że uda się ją bezproblemowo zdominować.

– Nie rozumiesz...

– O nie. Rozumiem, Wise, i to rozumiem dobrze. – Antenat uniósł się zza biurka. Z jego zimnych, pięknych oczu biła czysta pogarda. – A teraz wyjdź. I lepiej się pośpiesz. Świadomość tej... zmarnowanej szansy bardzo mnie rozczarowała. Bardziej, niż możesz przypuszczać.

– Ja...

– Wynoś się!

Pin odwróciła się i bez słowa opuściła kajutę kapitańską.




Myrton Grunwald był wyjątkowo spokojny.

Wyglądał jak ktoś, kogo już za moment trzeba złożyć w ofierze, jednak rola ta zdaje mu się zupełnie obojętna. Do stazo-nawigacji przyprowadziła go Erin Hakl, ale ona na obojętną nie wyglądała. Wręcz przeciwnie: widać było, że ledwo powstrzymuje się, by nie podbiec do Jedynego i nie strzelić go prosto w twarz. Oczekująca na ich przyjście pozostała trójka również z trudem powstrzymywała emocje.

Przybyły zgodnie z zaleceniem transgresa Hub Tansky nie trzymał w palcach swojego ukochanego peta. Komputerowiec wyglądał jak ktoś, kto stoi pośrodku mającej za moment zatrzasnąć się pułapki: dłonie drżały mu lekko i mamrotał do siebie niewyraźnie. Skulony gdzieś w kącie Monsieur patrzył na nich przekrwionymi od przepicia oczami i tylko stojąca przy konsoli nawigacyjnej Pinsleep Wise wyglądała na równie obojętną co Myrton. Nawet wyświetlona za jej plecami holograficzna głowa doktora Harpago Jonesa sprawiała wrażenie przejętej – choć był to zaledwie odprysk dawnej emocji, nikłe zawirowania w symulacji niegdysiejszego człowieka, pracowicie wprogramowanego przez mikroty.

– Trzeba czekać – ogłosił zadowolonym, brzękliwym głosem Poms. Maszyna chwiała się lekko, ale stała, tuż po tym, jak mechanik ponaprawiał jej elektroniczny błędnik. – Trzeba czekać.

Zaraz za wielką neoszybą „Wstążki” prezentowała się wielka, otoczona akrecyjnym pierścieniem światła czarna dziura MACHO-98-BLG-6. Była na swój sposób piękna: mroczne, starożytne oko kosmosu, dla którego nawet postać odrodzonego transgresa zdawała się tylko pyłkiem w kapryśnej próżni.

– Witajcie – odezwał się Jedyny. Transgres przybył jako ostatni, pewny swej mocy i ugruntowanej przewagi. – Nie lubię wielkich słów, ale to historyczny moment. Pożegnanie z czasem i miejscami, które znacie. Nie musicie się lękać – rzucił kurtuazyjnie, podchodząc do kapitańskiego fotela i kładąc dłonie na jego oparciu. – Wyrwanie ze świata brzmi groźnie, ale można to przeżyć. Jestem tego najlepszym przykładem.

Tym razem od cichego prychnięcia nie powstrzymała się Pin. Jedyny nie zareagował. Patrzył przez neoszybę.

– Technologia umożliwiająca przetrwanie okrętom na granicy horyzontu zdarzeń czarnych dziur była znana w Imperium – podjął. – Tak zwane Dłonie Imperatora, czyli największe i najgroźniejsze z jego flotylli, przebywały tam przez wieki, stale podpięte pod głębinowe Okna Kontaktowe, czekając na wezwanie z Edenu. Świadomość niezniszczalnej floty niepoddanej sile entropii... pewność, że Imperator ma pod ręką takie militarne zasoby... skutecznie łagodziła konflikty Wielkich Rodów z Imperium.

– I co stało się z tymi Dłońmi? – zainteresował się Tansky.

– Zniszczyła je Jedność – odparł sucho transgres. – Razem z Obcymi i ludźmi. Pod koniec walki ze mną, gdy prototyp Broni Maszyn unicestwił „Nemesis” i moją najpotężniejszą armadę.

– Dłonie były twoje – zrozumiał Hub. – Przejąłeś je? Jako Plaga?

– To teraz nieistotne – stwierdził Antenat. – To przeszłość, która nie ma już znaczenia. Tak samo jak ten efemeryczny świat, w którym obecnie trwacie. Świat, który za chwilę także odejdzie w zapomnienie. Hakl?

– Tak... panie kapitanie?

– Zaprowadź Grunwalda na fotel pierwszego pilota. Sama zajmij drugi. Nie sądzę, żebyś przez najbliższe stulecia była zmuszona do korzystania ze zbrojeniówki. Tansky: możesz zostać w SN, o ile będziesz w stanie monitować statek z poziomu konsoli nawigacyjnej. Tak samo Monsieur.

– Powinienem być w Sercu... – zaczął Tansky.

– Nie – przerwał mu transgres. – Zamierzam was mieć na oku. Nie życzę sobie... żadnych niespodzianek. Wise? Do konsoli. Wyliczysz moment wyjścia z horyzontu zdarzeń czarnej dziury. W przypadku ślizgu głębinowego w takiej lokacji jesteś bardziej potrzebna niż zwykle.

Pułapka się zamyka, pomyślała Pin. Wie, że nie możemy nic zrobić. Jesteśmy bezradni... i zdaje sobie z tego sprawę. Jeśli Tansky zamierzał wysadzić statek, powinien pomyśleć o tym wcześniej. A może wprowadził już jakiś program?

– I wreszcie ty, Grunwald – odezwał się Jedyny. – Mógłbym cię zastąpić, ale twoje zdolności wydają się po pierwsze dość... unikatowe, a po drugie, muszę pilnować tej całej zabawnej czeredki. Zatem: czy będziesz sprawiał kłopoty, Myrtonie Grunwaldzie?

– Nie – odpowiedział po chwili Myrton. – Ale mam propozycję.

– Tak? Ciekawe. A jaką?

– Wycofaj się – rzucił spokojnym tonem Grunwald. – Dopóki możesz. Zostaw nas w spokoju. Zrezygnuj.

Zapadła cisza. Ale trwała ona krótko. Antenat zachichotał i po plecach słuchającej tego śmiechu Wise przebiegł zimny dreszcz.

– Miałbym więc zrezygnować... – odezwał się po chwili Jedyny. – Dlatego, że ciągle wierzysz, że uda się wam zbiec. Albo że zniszczysz ten statek, wlatując nim poza horyzont, w osobliwość czarnej dziury. Przemknęło ci to przez głowę, nieprawdaż? Skazać wszystkich na zagładę po to, żeby mnie dopaść. Tylko dlatego, że skróciłem męki twego ukochanego doktora. Nie. – Pokręcił powoli głową, dochodząc do konsoli nawigacyjnej, gdzie wywołał widmo wykastrowanej SI Harpago. – Zdławię tę twoją arogancję, Grunwald. I zrobię to z prawdziwą przyjemnością.

– Głębia – szepnęła SI. Wyświetlone przez emiter holo usta poruszyły się, ale oczy wirtualnego Jonesa pozostały martwe. – Bezkres.

– Zaczynamy – oznajmił Antenat, siadając w fotelu kapitańskim. Transgres złapał za uchwyty sterownicze statku i spojrzał na Grunwalda. – Podpinaj się pod ten twój słynny imprint. Harpago?

– Głębia...

– Czarny Licznik. Trzy minuty. Start.

„Wstążka” popłynęła przez przestwór powoli, niemal leniwie, podczas gdy palce Jedynego przelatywały po konsoli nawigacyjnej, ustawiając kurs. Przyspieszyli – antygrawitony gładko przetrzymały osiem dziesiątych i wreszcie dziewięć dziesiątych c. Wyrysowana na neoszybie linia zakręcała gładkim półkolem, niknąc w ogromie czarnej dziury, lecz widzieli już nakreślone mapki i schematy, według których skokowiec miał prześlizgnąć się po trajektorii horyzontu zdarzeń. Były tu miejsca, gdzie miał o niego zahaczyć, walcząc z nienasyconą grawitacją MACHO-98-BLG-6. Uratować statek mógł jedynie ślizg głębinowy.

– Osiemdziesiąt siedem sekund – poinformowała wykastrowana SI. – Osiemdziesiąt sześć. Osiemdziesiąt pięć.

– Granica przekroczona – szepnęła martwo Pinsleep Wise.

Czuli już przyciąganie czerni. Skokowiec zadrżał i rozbłysł alarmem, który Antenat wyłączył szybkim, niedbałym ruchem. Niczym historyczny kot Schrödingera znaleźli się w superpozycji: martwi i żywi jednocześnie, ściągani niszczycielską mocą czarnej dziury.

A ta wypełniła im świat.

Na tle gęstej jak smoła ciemności płynął zasysany ocean światła. Dotknęli go nagle – na granicy – niczym falę słonecznego halo, pierwszy rozbłysk olbrzymiej korony.

– Dziesięć – powiedział komputerowy doktor Harpago Jones. – Dziewięć. Osiem. Siedem.

– To koniec – szepnął transgres.

Ale koniec nadszedł znacznie szybciej, niż przypuszczał.

Niecałe pięć sekund przed planowaną przemianą „Wstążki” w „Czarną Wstęgę” Myrton Grunwald przyspieszył proces i wprowadził statek w ślizg głębinowy.

Rzeczywistość zachwiała się i stanęła. „Czarna Wstęga” wynurzyła się z niebytu z jękiem antygrawitonów, trzaskiem konsoli i szumem lodowatego wichru. Na nagle półprzezroczystych ścianach statku wykwitł szron, a zaskoczony transgres odwrócił głowę w stronę Grunwalda.

– Nie! – syknął, ale Myrton nie zwrócił na niego uwagi. – Nie możesz...!

„Czarną Wstęgą” szarpnęło. Usłyszeli kolejny alarm, niczym gong zapowiadający kres. Antenat odwrócił wściekłą twarz od Grunwalda. Nie było czasu na kłótnie. Jedyny zaczął wpisywać komendy ustawiające skokowiec w ustalonej wcześniej pozycji. Ale „Czarna Wstęga” odczuła już imprint i każda z komend przechodziła przez sito zbyt gęste, by natychmiast zadziałać. Niemniej jednak instrukcje funkcjonowały – choć wolno – i ten, którego nazywano Plagą, z każdą sekundą zyskiwał przewagę. Na jego pięknej twarzy pojawił się pełen triumfu uśmiech. Starty niespodziewanym uderzeniem Monsieura.

Ciężki klucz czujnikowy wylądował pośrodku czaszki transgresa. Stojący za Antenatem mechanik zamachnął się ponownie i uderzył raz jeszcze. Czaszka transgresa pękła, wyzwalając mieszaninę krwi, błękitnego płynu i elektrycznych trzasków.

– Harpago! – wrzasnął Monsieur. – Harpago, kurwa, Jones!

– Właaadca! – wydarł się dobiegający do Monsieura Poms. Rozklekotana Maszyna złapała mechanika za ramię, ale ten uderzył ją kluczem. Coś trzasnęło: Poms upadł na posadzkę, krwawiąc elektryką i smarem. – Właaadca! – darł się brzękliwie, szamocąc się niczym wyciągnięta z wody ryba.

Jedyny uniósł się z fotela.

Był zakrwawiony i chwiał się lekko, ale jego głowa już zaczęła się zrastać. Machnął ręką w stronę mechanika, który zgiął się wpół i poleciał do tyłu jak szmaciana lalka. Pin krzyknęła.

– Zapłacicie za to – powiedział powoli Antenat. – Będziecie płacić przez wieczność. Wasze cierpienie będzie...

Urwał. Coś nagle spowolniło jego słowa, wydłużyło ruchy. Otrząsnął się, ale dreszcz pozostał niczym powracająca fala przebiegająca po jego ciele. Uniósł powoli dłoń, patrząc z zaskoczeniem na nagle zesztywniałe palce.

– Jak... – zaczął, ale nikt mu nie odpowiedział.

– Władcooo! – bulgotał Poms. Maszyna usiłowała się unieść, ale przewróciła się z głuchym łoskotem i rzężeniem gasnących funkcji. – Właddd... władd... – dodała jeszcze, ale bezpiecznik w końcu zadziałał i litościwie wyłączył mechaniczne cielsko.

– Hakl, przypnij Monsieura! – rozkazał Grunwald. – Szybko! Wszyscy macie... natychmiast zapiąć pasy!

– Nie... mogłeś... – powiedział Jedyny. – Nie... możesz...

– Hakl! Pośpiesz się!

– Nie jestem... Maszyną... – jęknął Antenat.

– Nie jesteś – przyznał Myrton. – Ale twoje ciało nie do końca o tym wie. Ciało, które już dawno zimprintowałem i nad którym stopniowo odzyskiwałem kontrolę. Erin, skończyłaś?!

– Już!

– Wracaj na swoje miejsce! Wszyscy na stanowiska!

– Tak jest, panie kapitanie!

– Wise, wektor wyjścia!

– Tak jest, panie kapitanie!

– Tansky, Serce! Systemy! Grodzie!

– Jestem!

– Nie masz... prawa... – głos Jedynego coraz słabiej przebrzmiewał mechanicznym echem. Niestety, cokolwiek się z nim działo, ustępowało. Antenat zadrżał i, potwornie powoli, wykonał pierwszy krok w kierunku Myrtona Grunwalda. Walczył z nagłym ożywieniem fali imprintu, który uderzył w niego tak, jak sam uczył kapitana „Wstążki”. – Nie masz... tyle... siły...

– Nie mam – przyznał Grunwald. – Ale nie jestem sam. Tansky!

– Już!

Awaryjna gródź dostępowa „Czarnej Wstęgi” otworzyła się na łakomą, mroczną gardziel z sykiem i hukiem aktywowanego alarmu.

Transgresem szarpnęło. Ku otworowi poleciały nieprzytwierdzone sprzęty, zapomniane termokubki i zachomikowane po kątach butelki Monsieura. Po posadzce popłynęło mechaniczne cielsko Pomsa, który – choć wciąż martwy – miał na tyle szczęścia, by zahaczyć o przyścienne pałąki energetyczne i tam znieruchomieć, nie licząc kilku oderwanych części. Ale Jedyny ustał pomimo żarłocznego wichru.

Jego kombinezon łopotał, twarz zmieniła się w sztywną maskę, a mimo to stał. Stał i uśmiechał się.

– Objaw się – powiedział całkiem wyraźnie pomimo huku wysysanego powietrza. – Pokaż. Ty, który stoisz za plecami tego śmiesznego... człowieczka. Nie kryj się w cieniu. Jesteś... – Wysiłek musiał być spory, ale Antenat poruszył głową, rozglądając się po SN. – Wiem, że tu jesteś... nie wstydź się.

– Kapitanie! – krzyknęła Erin Hakl. – Znosi nas! Nie wiem, czy...

Tuż obok kapitańskiego fotela zmaterializował się Natrium Ybessen Gatlark.

W odróżnieniu od Antenata nie posiadał ciała. Przypominał raczej głębinowe widmo, ze swą ulotną strukturą, szarpaną przez powidoki Głębi. I wyglądał co najwyżej na nastolatka.

– Natrium! – krzyknął Grunwald. – Nie wepchnę go! Nie dam rady...!

– Wiem – odparł chłopak.

– Pat – zgodził się Jedyny ciężkim, przełamującym wicher głosem. – Ale to pat, który potrwa zaledwie chwilę. Wyrwę się. Przełamię imprint. Zamknę grodzie.

– Słabniesz – zauważył czujnie Nat. – Nie dasz rady.

– Na pewno chcesz się przekonać?! – huknął Antenat. – Ty, będący co najwyżej odpryskiem mnie?! Wirusem mej własnej psychofizji?!

Natrium nie odpowiedział. Wpatrywał się intensywnie w transgresa, ale jego widmo zadrżało nagle, zamigotało.

– Erin za chwilę nie utrzyma statku – powiedział Jedyny. – Grunwald puści imprint i zaraz stracicie do końca powietrze – oznajmił i istotnie, ryk uciekającego tlenu zaczynał powoli słabnąć. – Spróbowaliście – dodał – ale to już koniec.

Pośrodku stazo-nawigacji pojawił się doktor Harpago Jones.

Stał pomimo wciąż wysysanego powietrza, około trzech metrów od zaskoczonego Antenata. Jego twarz była blada i wyglądała na martwą, oczy miał zamknięte. W dłoni trzymał długi, lodowy szpikulec, a wokół jego postaci rósł szron i chłód: martwy odblask kosmicznej próżni.

– Chwalmy Bladego Króla – powiedział głosem, który niósł ze sobą echo śmierci. – Chwalmy Bladego Króla.

– Niemożliwe... – wyszeptał Jedyny. Doktor nie przejmował się wszakże jego zdumieniem. Ruszył do przodu, by po chwili jednym sprawnym ruchem wbić szpikulec w mechaniczne ciało Antenata.

Myrton jęknął i puścił konsolę. Ból ciosu przybył do niego nagle, niczym na nowo ożywione wspomnienie.

Imprint zgasł.

– Grunwald! – krzyknęła Erin. Siedząca tuż obok Pinsleep Wise nie mogła nic zrobić: pęd uciekającego powietrza oderwał ją od konsoli nawigacyjnej. – Wpadniemy! Nie dam rady!

Jedyny wyciągnął ręce i zaczął powoli, z widocznym trudem odpychać od siebie doktora. Lodowy szpikulec wysunął się z rany, choć błękitnawe nitki mrozu rozszerzały się już na mechaniczne ciało. Coś jednak je powstrzymywało: transgres nie zamierzał się poddać, skupił całą swą moc na usunięciu niespodziewanego zagrożenia.

„Czarna Wstęga” zatrzęsła się. Powietrze niemal uleciało. Skokowiec dotknął linii horyzontu.

– Myrton! – wrzasnęła Hakl.

– Zabiję – powiedział Antenat suchym, narastającym głosem psychopaty. – Pozabijam was wszystkich!

W tym właśnie momencie stojący obok Grunwalda Nat dotknął ramienia Myrtona, zrywając jego kontakt z Jedynym. Antenat zaśmiał się, odsuwając od siebie doktora Harpago.

Na sekundę wszystko zastygło. A po owej sekundzie, nie czując już bólu, Myrton powrócił z imprintem.

Trwało to tylko moment – kilka uderzeń serca, nie więcej. Był to jednak niespodziewany cios, ostatnie uderzenie, zryw ostatniej szansy. I szansa ta została wykorzystana.

Jedyny zamarł. To wystarczyło, by upiorna wersja Jonesa natarła po raz kolejny. Szpikulec ponownie wbił się w mechaniczne ciało, które oklapło, a potem zostało zassane razem z doktorem przez otwarte grodzie „Czarnej Wstęgi” – w otchłań czarnej dziury MACHO-98-BLG-6.

Monitorujący sytuację z Serca, spocony i przerażony Tansky czekał właśnie na ten moment. Natychmiast nacisnął przycisk zamknięcia grodzi skokowca. Alarm wciąż wył. Ucichł dopiero wtedy, gdy przejście zatrzasnęło się i zaczęło hermetyzować.

– Grunwald! – krzyknęła rozpaczliwie Erin. Ale Myrton odwrócił się już w stronę konsoli nawigacyjnej statku i złapał za uchwyt sterujący. Mogli mieć tylko nadzieję, że jego imprint znów działał.

– Wyrywa się – powiedział głucho Nat. – Próbuje... wrócić na statek.

– Zajmij się tym – warknął kapitan. Natrium kiwnął głową i zniknął.

„Czarna Wstęga” zaczęła porastać lodem.

Wciąż płynęli po powierzchni Głębi, dotykając linii horyzontu zdarzeń. Sekundy mogły oznaczać tu godziny, miesiące lub lata – i choć tylko ślizgali się po krawędzi wieczności, czuli ich ciężar. Ciężar, który próbował ich połknąć. MACHO-98-BLG-6 nie zamierzała tak łatwo oddać swej zdobyczy.

– Wektor! – rozkazał Grunwald, ale Pinsleep już przestawiała wyniki na dotykowym holo. Od rozrzedzonego niemiłosiernie powietrza kręciło się im w głowie, ale musieli ustawić wektor wyjścia... lub zatopić się na zawsze w otchłani bezczasu.

– Dwadzieścia trzy stopnie odchylenia – poinformowała wykastrowana SI skokowca. Grunwald nie spojrzał na holo twarzy Harpago, ale kiwnął głową. – Dwadzieścia dwa.

– Jest – syknęła Pin. – Mamy to!

Jeszcze jedno, rozpaczliwe szarpnięcie i czarna dziura odpuściła. Pomknęli w przestwór, wciąż w strukturze widmowej. „Czarna Wstęga” migotała i bladła, a pośrodku stazo-nawigacji zaczął materializować się cień Emmy Nemo.

– Myrton! – krzyknęła ponownie Erin, ale Grunwald nie potrzebował ponaglenia. Przymknął oczy i wyrwał statek ze ślizgu głębinowego, około pół roku świetlnego od czarnej dziury.

„Czarna Wstęga” zniknęła. Znów byli we „Wstążce”.

– Udało się – szepnęła z niedowierzaniem Pinsleep Wise.

– Systemy – powiedział cicho Myrton.

– Norma – usłyszeli nieco zszokowany głos Huba. – Kilka przeciążeń programowych.

– Lokalizacja.

– Przesunięcie lokacyjne względem najbliższej boi: dziewięć i pół roku świetlnego – wyrecytowała Pinsleep. – Ale, biorąc pod uwagę nasze nowe... możliwości, nie ma to większego znaczenia. Na tym całym ślizgu łatwiej jest korygować błąd lokacyjny. I chyba jest mniejsze ryzyko przemiany w Widmo.

– Ustawcie generatory tlenowe. Ja sprawdzę, co z Monsieurem. – Grunwald odpiął się od fotela. – I to lepiej zaraz, zanim...

Pośrodku stazo-nawigacji zmaterializowało się holo.

Było chyba nadane szeroką wiązką i uderzyło w ich systemy z zaskoczenia, przełamując wszystkie blokady. Hub ze zdumieniem wciągnął powietrze. Holo zadrgało i uformowało się wyraźniej w postać niewysokiej, ładnej, ostrzyżonej na jeża dziewczyny o migdałowych oczach. Jej ciało pokrywały porty i komputerowe tatuaże.

– Nieco was nie było – powiedziała.





Wojna to dziwna trójca złożona z pierwotnej gwałtowności żywiołu, nienawiści i wrogości, co należy uważać za ślepy popęd naturalny, dalej – z gry prawdopodobieństwa i przypadku, czyniących z wojny swobodną czynność duchową, wreszcie zaś z właściwości podrzędnej – narzędzia politycznego, przez co podlega zwykłemu rozsądkowi.


Carl von Clausewitz, O wojnie,

dat. Era Terrańska





Skokowiec – półmartwy i cichy – dryfował przez przestrzeń kosmiczną.

Jego uśpionemu lotowi przyglądały się zimne, obojętne gwiazdy. Jednostka co jakiś czas wysyłała sygnał lokacyjny i korygowała kurs, ale obecnie znajdowała się na etapie automatycznego ładowania rdzenia. Otulony przez pustkę, znajdujący się niemal na granicy letargu statek wyszeptał do siebie linijkami raportów i programów, by – po owym krótkim, wewnętrznym dialogu – zamilknąć ponownie. Wykonał już wiele głębinowych skoków i wykastrowana SI dokładnie wyliczyła, ile potrzeba jej czasu, by w pełni naładować rdzeń i znów zanurzyć się w Głębię.

Z racji wyłączonej grawitacji wszystko lewitowało.

W pomieszczeniach pełnych zatęchłego, nieprzefiltrowanego powietrza unosił się srebrny kurz. Niedaleko AmbuMedu dryfował stary termokubek opróżniony z fluidu. Towarzyszył mu niewrzucony do energetycznej odzyskiwarki nadpalony podzespół, dawno temu wymieniony na nowy. Pozostawiony w niewielkiej mesie posiłek dawno już wysechł i sczerniał. Wszystko przepełniała ponura, cicha martwota – echo wieczności – i nic nie wskazywało na to, że cokolwiek ją zakłóci.

Przynajmniej do czasu głuchego stęknięcia chwytaków magnetycznych.

Statek zadrżał. Przez wszystkie jego pokłady przeleciał mechaniczny jęk towarzyszący zdławieniu resztek magnetycznego pola. Niemal niedostrzegalna wibracja przemknęła po skokowcu krótką, kompulsywną falą, by zgrać się harmonicznie z zewnętrznymi chwytakami, nucącymi swą własną pieśń drgań i naprężeń. Wtedy też wszystko ucichło, do momentu, w którym z chrapliwym stęknięciem rozwarł się właz śluzy.

Do wnętrza statku wleciała holokamera, uważnie badając otoczenie pasmem błękitnych sensorów. W końcu dotarła do spowitej czernią stazo-nawigacji i tam zastygła, oświetlając jedną, zestazowaną sylwetkę. Wysłała jej obraz i dopiero wtedy na pokład wkroczył zespół z latarkami i bronią, by – krok po kroku – zbadać niepewny teren.

– Wskaźniki zielone – zauważył jeden z nich, nachylając się nad ciałem zestazowanej kobiety. – Ona żyje.

– To tyle, jeśli chodzi o nasz zysk, chłopcy – skwitował drugi, z rezygnacją otwierając hełm.




– Jak się dziś czujemy? – spytała dwa błękitne dni później opiekunka lekarskiego korpusu Klanu Naukowego, podchodząc do łóżka i zerkając na wyświetlone na monitorach wyniki.

– Koszmarnie – wychrypiała kobieta. Opiekunka kiwnęła zdawkowo głową.

– Przynajmniej lepiej niż wczoraj – uznała.

– Gdzie jestem?

– Jesteś bezpieczna – zapewniła opiekunka. – Znajdujesz się na stacji Altair 1 Sił Północnych w sektorze Ara OB1 w konstelacji Altair, Ramię Krzyża, Obręb Północny, cztery i pół tysiąca lat świetlnych od Terry. Jesteś tu od dwóch dni. – Nachyliła się i poprawiła poduszkę pacjentce. – Na początku byłaś półprzytomna, ale teraz nic ci nie jest. – Uśmiechnęła się lekko. – Wygląda na to, że masz gościa – zakończyła, zbierając się do wyjścia. Wskazała jeszcze na drzwi sektora szpitalnego, które wsunęły się w ścianę z cichym świstem, wpuszczając do środka szczupłego, ale postawnego, starszego mężczyznę w kombinezonie wojskowym.

– Witam – oznajmił w progu uprzejmym, lecz twardym tonem. – Jestem porucznik Berd Kahl z dywizjonu Altair 303 Sił Północnych GSZ. Mogę?

– Proszę – zgodziła się pacjentka, poprawiając się na łóżku. – Sił Północnych GSZ?

– Za chwilę to wyjaśnię – obiecał, podchodząc bliżej i sięgając po niewielki metalowy taboret. – Jak się pani czuje?

– Niezbyt dobrze – przyznała. Kahl kiwnął głową.

– Tak mi mówiono. Mam nadzieję, że szybko dojdzie pani do zdrowia – wygłosił kurtuazyjnie, siadając obok łóżka. – Nie mam niestety wiele czasu, zatem od razu przejdę do konkretów. Pani skokowiec został odnaleziony przez prywatną jednostkę ratowniczą... ale z racji pani obecności na pokładzie, a tym samym założenia własności, został przejęty przez Siły Północne Galaktycznych Sił Zbrojnych i dołączony do stacjonującego w tym sektorze dywizjonu Altair 303, znajdującego się pod moim dowództwem. Mam tu dokumenty umożliwiające pani odzyskanie mienia po zakończeniu wojny, o ile ustalimy formalności związane z pani specyfikacją. Byłbym więc wdzięczny, gdyby zechciała się pani przedstawić, ponieważ...

– Wojny? O jakiej wojnie pan mówi? – przerwała mu niepewnie. Berd umilkł i popatrzył na nią z lekkim zdziwieniem.

– Czy rozmawiał z panią ktoś z klanowego personelu medycznego? – spytał. Pacjentka pokręciła głową.

– Dopiero się przebudziłam – wyjaśniła. – O jakiej wojnie pan mówi? – powtórzyła.

– Może lepiej będzie, jeśli wezwę kogoś z korpusu medycznego. Proszę chwilę zacz...

– O jakiej wojnie pan mówi?!

– O Naporze – wyjaśnił. – Bądź, jeśli pani woli, Drugiej Wojnie Kseno. Chwileczkę... – Zerknął w plik przyniesionych ze sobą dokumentów. – Naprawdę nic pani nie wie?

– Nic nie wiem, do przeklętej Plagi! – krzyknęła. Zakręciło się jej w głowie. Ten cały Kahl... Co się tu wyprawia?

– No dobrze – chrząknął porucznik. – Może zacznę od początku. Po pierwsze, Napór wszedł w drugą fazę. Siły Konsensusu...

– Czego?

– Konsensusu.

– A co to znowu jest, do przeklętej Plagi?

Porucznik zamrugał.

– Czy wie pani o Powrocie Tych, Którzy Odeszli? Powrocie Obcych zza Granicy Galaktycznej?

– O tym akurat wiem bardzo dobrze – przyznała niechętnie. Kahl kiwnął głową.

– Otóż to. Określa się ich jako Konsensus. Mogę kontynuować?

– Niech pan mówi – wymamrotała.

– Po zajęciu Księstw Granicznych i ksenoformowaniu tamtejszych planet Konsensus ruszył do natychmiastowej ofensywy – wyjaśnił porucznik. – Po utracie pokaźnej części Ramienia Krzyża Obrębu Ligi, prawie całego Ramienia Zewnętrznego i południowych granic Ramienia Strzelca, na obecnym etapie staramy się powstrzymać Obcych przed pełnym przejęciem Ramienia Perseusza. Niestety, wszystko wskazuje na to, że Perseusz padnie, i to w ciągu najbliższych tygodni. Większość Sił Północnych GSZ, czyli w dużej części dawnych wojsk Federacji, już zaczyna grupować się na zewnętrznych granicach Ramienia Oriona. Siły Zachodnie GSZ, niegdyś siły Ligi, są od ponad roku skoncentrowane na nieprzepuszczeniu Obcych do Ramienia Strzelca, a Siły Wschodnie... dawne siły Państwa, wciąż walczą w swojej części Ramienia Perseusza.

– Dlaczego... „dawne siły”?

– W ramach zaproponowanego przez Jedność programu wojskowego całe Zjednoczenie, a więc i Triumwirat, zrezygnowało na czas wojny z ustalonych granic terytorialnych oraz powróciło do przypomnianej przez Jedność historycznej struktury dowodzenia z czasów terrańskich, formując tym samym Galaktyczne Siły Zbrojne. Linie Obrębów pozostały jako rozpiska strategiczna, ale GSZ koncentrowane są w zależności od potrzeb i wymieszane bez względu na ich przynależność obrębową, co znacznie ułatwia strategię, bez wdawania się w stare, polityczne niuanse... Najważniejsze jest jednak to, że dzięki programowi Jedności uzyskano przejrzystą unifikację systemu dowodzenia.

– Jedność? Nie rozumiem...

– Chodzi o Byt Maszynowy, który ujawnił się ludzkości na samym początku Wojny Naporu. – Kahl zmarszczył brwi, w końcu się zawahał. – O tym także pani nie wie?

– Proszę sobie wyobrazić, że nie wiem – syknęła wściekle rekonwalescentka. – Nie mam plagowego pojęcia, o czym pan opowiada! Jestem na etapie wieści o przypuszczalnym Powrocie Obcych! Ile trwa już ta pieprzona wojna?!

– Wydaje mi się, że odpowiedź na to pytanie powinien...

– Ile byłam w stazie?!

– Chyba naprawdę będzie lepiej, jeśli wezwę kogoś z klanowego personelu medycznego – zauważył Berd, widząc, że piękna, choć wykończona kobieta powoli podnosi się z łóżka. – Niech tu pani zaczeka. Za moment...

– Ile byłam w plagowej stazie?! – wydarła się pacjentka. Kahl zamrugał.

– Pięć – wykrztusił.

– Zestazowało mnie na pięć pieprzonych miesięcy?!

– Nie miesięcy – poprawił, widząc, że kobieta zaczyna odpływać. Rozejrzał się za przyciskiem wezwania opiekunki, ale nigdzie nie mógł go znaleźć. – Naprawdę, nie powinienem...

– Czego pięć?!

– Lat – wymamrotał, nareszcie znajdując przycisk. Wcisnął go z całej siły. – Lat według czasu Błękitu. Miała pani sporo szczęścia... mogła tak pani dryfować bez końca... Słyszy mnie pani? Niech pani nie wstaje! O, do zasranej... personel! Jest tu ktoś?! Pośpieszcie się! Szybko! Ona chyba... a niech to! Personel!




Kajuta, w której ją umieszczono, nie była może obszerna, ale przytulna.

Siedziała tam w apatii, patrząc przez wielką neoszybę tworzącą jedną z zewnętrznych ścian. Stacja Altair 1 przypominała spore skupisko wieżyczek połączonych ze sobą rusztowaniami doków i zamkniętymi rurami promenad. W centrum znajdowała się obręcz centralna, kręcąca się wokół kuli pełniącej rolę swoistego ośrodka grawitacji. Całość dryfowała leniwie nad wypaloną, zapomnianą planetą o nazwie Hope, która kiedyś była może tętniącym życiem światem, ale teraz stanowiła jedynie ciemny, martwy kawał spalonego żużlu.

Stacjonowało tu kilkanaście statków: wymieszanych ze sobą okrętów Ligi, Federacji i Państwa, a nawet jakiś pospawany tysiąc razy skokowiec Stripsów. Wszystkie miały zaburzoną kolorystykę, jakby wcześniejsze barwy przestały mieć znaczenie. Plus jeszcze jeden zagadkowy, średniotonażowy okręt, który widziała tylko raz i który przypominał kompletnie gładki graniastosłup. Nad wszystkimi tymi jednostkami wisiał spory, ciemny niszczyciel – zapewne w trakcie naprawy, ponieważ wciąż uwijali się wokół niego mechanicy. Podejrzewała, że to statek porucznika Kahla.

Wciąż nie mogła się pogodzić z tym, że straciła całe pięć lat – a dokładniej pięć lat, trzy miesiące i jedenaście dni. Staza – podobnie jak krio – gwarantowała zachowanie organizmu w teoretycznie wiecznym trwaniu, ale Białej Pleśni nigdy nie podawano na tak długo. Służyła głównie do skoków i zalecano, by okres zestazowania był ograniczony w czasie. Teoretycznie martwy organizm w miarę jego upływu coraz trudniej było wskrzesić. Zbyt wiele staz pod rząd także nie było dobrym pomysłem – bywało, że co bardziej zdeterminowani piloci dostawali zapaści stazowej. Do długiego, może wiecznego snu służyło krio – choć ono z kolei nie nadawało się do skoków głębinowych. Podobno wciąż trwały prace nad połączeniem stazy i krio, ale jak na razie nie przyniosły zadowalających rezultatów.

Tak czy owak, nie powinna była tego przeżyć.

Pięć lat bez wskrzeszenia. W przypadku długich lotów wykastrowana SI co jakiś czas wskrzeszała zestazowanych, dając im możliwość dojścia do siebie, i dopiero wtedy z powrotem podawała im Białą Pleśń. Chyba że ktoś był na tyle głupi, by podać sobie stazę twardą bez możliwości automatycznego wskrzeszenia przez system.

Cóż, wyszło na to, że właśnie ona była skończoną idiotką.

Na razie starała się o tym nie myśleć. Wyłączyła nawet dostęp do czegoś, co znała jako Strumień, a co obecnie nazywano Synchronem. Natychmiastowa, bezstratna komunikacja w obszarze galaktycznym? Kolejna nowość. Podobno tylko dzięki niej ludzkości udało się przetrwać tuż po rozpoczęciu fazy drugiej Wojny Naporu – zmasowanego ataku Konsensusu na pierwsze z wewnętrznych Ramion Wypalonej Galaktyki. Wzdrygnęła się. Obcy. Wciąż nie mogła w to uwierzyć...

– Weź pigułkę – zapiszczał komputer, zainstalowany w kajucie przez lekarski korpus Klanu Naukowego. Urządzenie miało monitorować jej rekonwalescencję i robiło to w wyjątkowo denerwujący sposób. – Weź pigułkę.

– Już – mruknęła niechętnie, wstała z leżanki i otworzyła apteczkę. – Przeklęty szajs – wymamrotała, wyciągając termosłoik ustawiony na minus cztery stopnie. Odkręciła zakrętkę. Tabletki przypominały cukierki i tak samo smakowały, ale za każdym razem miała wrażenie, że łyka pocukrzoną truciznę. – Już, za moment.

– Weź pigułkę.

– Wzięłam – poinformowała, popijając tabletkę odrobiną wody z ciśnieniówki. – Możesz się już przymknąć – dodała, a komputer zapiszczał i wyświetlił jej holo dwóch główek. Ktoś był pod drzwiami: porucznik Berd Kahl i jakiś młody wojskowy w czapce z daszkiem. Goście.

Krzywiąc się, niechętnie podeszła do drzwi i nacisnęła przycisk panelu.

– Witam – rozpoczął sucho porucznik. – Czy możemy?

– Właźcie – mruknęła, ustępując z otwartego przejścia. – Kawy?

– Jeśli można – zgodził się Berd Kahl. – Oto kapitan podporucznik Tolk.

– Tolk? – upewniła się, podając kawę młodemu. Krótko ostrzyżony podporucznik zdjął czapkę, wsadził ją pod pachę i stanął w postawie zasadniczej. – Krótko. To pełna specyfikacja?

– Nie – odparł młodzieniaszek. Głos miał jeszcze bardziej sztywny niż Berd. – Ale Tolk wystarczy.

Wzruszyła ramionami, podając drugi termokubek Kahlowi. Porucznik chrząknął.

– Mam dobre wieści – zaczął. – Po pierwsze, pani specyfikacja została nareszcie oficjalnie potwierdzona z pomocą genoczytnika, personala i Synchronu. Wszystko wskazuje na to, że istotnie jest pani Tsarą Janis, najemniczką współpracującą niegdyś z Jednostkami Specjalnymi Kontroli Zjednoczenia. O ile się orientuję, uznano panią za zaginioną w akcji w tak zwanym Zdarzeniu 32C lub w PGKM, Pierwszym Granicznym Konflikcie Maszynowym.

– Konflikt Maszynowy – prychnęła, siadając na leżance i wskazując obu wojskowym nieco odrapane metalowe krzesła. – Ten cały wasz „Konflikt” zabił mi męża.

– Przykro mi to słyszeć – zripostował bez większych emocji Berd Kahl. – Siły Północne GSZ zainteresowane są pełnym raportem na ten temat.

– Raportem? Nie będzie przesłuchania?

– Nie jest ono konieczne. Z naszego punktu widzenia mówimy o zdarzeniach, które rozegrały się kilka lat temu i nie mają już wpływu na prowadzoną aktualnie politykę... i samą wojnę. Są oczywiście interesujące... to bądź co bądź jedno z kluczowych zdarzeń poprzedzających Napór, ale wystarczy zwykły raport.

– Świetnie. – Wzruszyła ramionami. Ale porucznik jeszcze nie skończył.

– Jest jeszcze jedna sprawa – oznajmił, odstawiając nienapoczętą kawę na zaśmiecony plastikowymi talerzykami stolik. – Wraz z potwierdzeniem pani specyfikacji zostaje pani automatycznie wcielona do służby Sił Północnych, w ramach programu militaryzacyjnego Błękitu.

– Co takiego? – żachnęła się, wstając z leżanki. – Zawsze byłam najemniczką, nie żołnierzem!

– Program militaryzacyjny Błękitu jest programem obowiązkowym na mocy traktatu podpisanego przez Radę Błękitu i Jedność ponad cztery błękitne lata temu – odparł niewzruszony Kahl. – W ramach programu każdy zdolny do walki człowiek zostaje wcielony do oddziału wojskowego odpowiadającego jego doświadczeniu i kwalifikacjom.

– I to ma znaczyć, że mam trafić do wojska?!

– Napór nie zna pojęcia prywaty, pani Janis. Zdając sobie wszakże sprawę z pani nietypowej sytuacji oraz zasług związanych ze Zdarzeniem 32C, Siły Północne zdecydowały się zostawić pani pewien margines wyboru.

– Chyba jaja sobie robicie...

– Może pani dołączyć do regularnego oddziału piechoty obronnej – powiedział porucznik. – To standardowa procedura wdrażania cywili do sił militarnych. Tu oczywiście jako była najemniczka JSKZ otrzymałaby pani natychmiastowy awans na stanowisko starszego chorążego i mogłaby pani wybrać służbę na powierzchni jednej z planet o statusie „czerwonym”, czyli granicznych światów Ramienia Perseusza, bądź trafić nie tyle do obrony naziemnej, co do Czerwonej Obrony Planetarnej.

– Czerwonej Obrony Planetarnej?

– COP to regularne oddziały kosmiczne stacjonujące na orbicie planet o statusie czerwonym, czyli – chrząknął – najbardziej narażonych na przejęcie. Pierwsza flanka w przypadku pojawienia się desantów Obcych. W COP znalazłaby się pani na jednym z myśliwców, podlegających krążownikowi danej grupy.

– I to nazywa pan wyborem?!

– Jeszcze nie skończyłem. Pani przypadek jest wyjątkowy. Dlatego też jest ze mną kapitan podporucznik Tolk – sprecyzował Kahl. – Podporucznik dowodzi eskadrą Drani dywizjonu Altair 303, będącego pod moim dowództwem. To jedna z trzech eskadr dywizjonu typu DR, małych grup Dalekiego Rozpoznania, złożona z trzech skokowców, dwóch ciężkich bombowców i trzech zmodyfikowanych myśliwców z napędem głębinowym. Eskadra Drani, tak jak eskadra Katów i Pięknisiów dywizjonu Altair 303, przeznaczona jest do zadań specjalnych, ale współczynnik przeżycia jest w niej znacznie wyższy niż w pierwotnie przedstawionych opcjach. Podlega ona częściowo wojsku, ale częściowo i WWK, Wywiadowi Wojskowemu Kontroli. Może mi pani wierzyć, że to atrakcyjna oferta – zaznaczył porucznik. – Podporucznik postanowił ją pani przedstawić, ponieważ skokowiec „Krzywa Czekoladka” zostanie włączony do jego eskadry po niedawnej utracie skokowca „Lodowiec”, dowodzonego przez kapitan Ramarę.

– „Krzywa Czekoladka” – zauważyła kwaśno Tsara – to skokowiec handlowy.

– Doprawdy? To nie do końca zgadza się z raportem naszych mechaników – stwierdził Kahl. – Jednostka ma co prawda tylko dwa pokłady i zbrojeniówkę ustawioną nietypowo z boku, ale jest wręcz naszpikowana bronią i wysoce zautomatyzowana, nie licząc dość niestandardowej SI. Obecnie nieco ją modernizujemy i montujemy na statku uniwersalną wyrzutnię rakietową, i może mi pani wierzyć, że ciągle odkrywamy coś nowego związanego z pani statkiem. Bo to, jak rozumiem, pani statek? Nie znaleźliśmy na razie zapisów rejestrujących...

– Przejęłam go od Tartusa Fima – odparła. – Był stroną... przeciwną w Zdarzeniu 32C. Przejęłam jego statek w ramach dozwolonego łupu wojennego.

– Rozumiem. Wie pani, co się z nim stało?

– Nie. Zapewne już nie żyje.

– To znacznie ułatwia sprawę – uznał Kahl. – Na tym kończymy. Otrzymała pani nową płytkę personala?

– Tak.

– Świetnie. Powinien być tam kontakt do mojej osoby. Proszę się odezwać i powiedzieć, jaką podjęła pani decyzję. – Porucznik wstał, tak jak i milczący Tolk. – Załoga jest już kompletowana, zatem nie ma pani dużo czasu. Czekam na odpowiedź do jutra.

– I kim miałabym tam być? Kapitanem?

– Kapitan już jest – zaprzeczył porucznik. – Tak jak i zbrojeniowiec. Otrzymałaby pani stanowisko pierwszego pilota. Dziękujemy za kawę. – Skierował się do wyjścia. Ale Tsara nie zamierzała tak szybko odpuścić.

– Chwileczkę – powiedziała, niemal zatrzymując ich w progu. – Kto jest tym kapitanem? Powinnam to wiedzieć... zanim podejmę decyzję.

– Oczywiście – zgodził się Kahl, odwracając się w stronę Tolka. – Podporuczniku?

– Kapitanem skokowca „Krzywa Czekoladka” będzie Czwórka – odparł oficer, nieco zaskoczony pytaniem.

– Jaka znowu Czwórka?

– Chodzi o typ D – wyjaśnił. – Program militaryzacyjny określa, że w skład wybranych zespołów wojskowych musi wejść pewna liczba JAR-ów typu D, a także zaawansowanych Trójek.

– JAR-ów typu D?

– JAR-ów bądź JARED-ów, czyli Jednostek Autonomiczno-Reprogramowych typu D – odpowiedział powoli, najwidoczniej dopiero teraz rozumiejąc, że Tsara nie wie, o co chodzi. – Maszyn czwartego stopnia, nie licząc JAR-ów typu C, czyli trzeciego stopnia, oraz innych bytów maszynowych wspomagających GSZ.

– Kapitanem „Krzywej Czekoladki” zostanie Maszyna?

– Tak jest – stwierdził Tolk nieco zimniejszym tonem. – I na przyszłość proszę uważać z tak jawnym demonstrowaniem swojej... niechęci. Kapitan Digit uratowała mi życie.

– Bez względu na pani decyzję – wtrącił Kahl – ma pani około tygodnia. Potem ze stacji wyruszają oddziały uzupełnień. W tym czasie powinna zostać zakończona naprawa mojego niszczyciela. Po remoncie przydzielę rozkazy całemu swemu dywizjonowi, a więc i eskadrze kapitana podporucznika Tolka. Proponuję – mruknął, przepuszczając podporucznika, który ukłonił się zdawkowo i wyszedł na korytarz – by wykorzystała pani ten czas na szkolenie. Ma pani sporo do nadrobienia – zakończył, wychodząc za Tolkiem. – Do zobaczenia.

Tsara nie odpowiedziała. Patrzyła tylko, jak za gośćmi zamykają się automatyczne drzwi.




– Adsorpy – poinformowała nieco zgryźliwym tonem edukatorka Klanu Naukowego z Wywiadu Ksenologicznego, niejaka Emma Krotz. – Pierwsze jednostki Konsensusu, zaobserwowane w trakcie pierwszej fazy Naporu. Część Trzonu. O tym za chwilę. Światła, trzydzieści procent!

W sali przygasło. Siedząca na jednym z krzeseł Tsara obserwowała, jak łysa, stara Krotz podchodzi do niewielkiej iglicy holoemitera i dotyka fragmentu przekazu, powiększając obraz dziwacznej, purchawkowatej jednostki z pajęczymi odnóżami. Przez salę edukacyjną stacji Altair 1 przeleciał nerwowy szmer.

– Musicie wiedzieć kilka podstawowych rzeczy – podjęła Krotz. – W siłach Konsensusu rozróżniamy Trzon i Flotę. Trzon to jednostki Obcych, będące swojego rodzaju wyrobem kolektywnym wielu ras kseno. Zaliczamy do nich wspomniane adsorpy, czyli jednostki zwarcia. Adsorp, będący odpowiednikiem mniejszego skokowca lub większego skoczka głębinowego, dąży do osłabienia jednostki przeciwnika, a następnie jej przejęcia i przemiany w tak zwany wiropeks, czyli przekształcony statek ludzkiej floty z Przemienionymi. Adsorpy nie są tworem zwartym. Mogą rozłożyć się na wiriony, znane także jako nucleo, czyli nasiona w języku maszynowym. Tę ostatnią nazwę przejęliśmy od Despectum. Wzgardzonych.

– Wzgardzeni? – zainteresowała się Janis.

– To Elohim – odszepnął jej siedzący obok Pent, niski mężczyzna przydzielony, tak jak i ona, do Sił Północnych, który już kilka razy próbował ją bezskutecznie poderwać. – Czy raczej: byli Elohim. Już tak się nie nazywają. Nie słyszałaś o największym rozczarowaniu w Wypalonej Galaktyce?

– Chyba żartujesz... Obcy ich nie przyjęli?

– Mało tego! Podobno okazali się dla nich toksyczni. Niezłe jaja, co?

– Czy mogę prosić o ciszę? – wycedziła edukatorka. – Panie Wallenrode, przypominam, że każda z tych informacji może uratować wam życie.

– Ostro – zachichotał Pent, ale umilkł pod zimnym spojrzeniem Emmy Krotz. Edukatorka spoglądała na niego przez chwilę, zanim dotknęła kolejnego elementu holo.

– Wspomniane wiriony to dość specyficzne jednostki Konsensusu – powiedziała. – Nie mają określonego kształtu... Niekiedy przyjmują formę kulistą, ale rozpękniętą niczym zgniłe jajo. Brak im też ustalonej wielkości. Ich mniejsze formy mogą przyjąć kształt pocisków. Zdarzało się, że wirion popełniał swoiste „samobójstwo”, przekształcając się w stężoną, destrukcyjną formę energetyczną. – Edukatorka chrząknęła, wygaszając obraz rozpołowionych kul. – Spekulacje na temat roli wirionów wciąż trwają. Bardziej niż nimi powinniście przejmować się wszakże tym. – Machnęła ręką, ukazując tym razem dziwaczne, niewielkie, niby robacze kształty o zgniłofioletowym kolorze. – Kapsydy, inteligentna broń rakietowa. Możliwe, że i ta broń składa się z wirionów, które prawdopodobnie potrafią przekształcić się następnie w adsorpy. Ostatnie badania ksenologiczne skłaniają nas ku spekulacji, że podstawa Trzonu to w istocie rozmaite formy wirionów.

– Jak z tym walczyć? – zaciekawił się Pent.

– Najlepiej atakując wirofagi– wyjaśniła Krotz. – To coś w rodzaju naszych fregat. – Wskazała jednostkę wyglądającą na znacznie większą formę adsorpa. – Możliwe, że dowodzą one wirionami i ich formami. Wirofagi posiadają strukturę zwartą. Nie rozdzielają się na mniejsze części. Zaobserwowano, że po zdjęciu kilku wirofagów skuteczność wirionów i ich form adsorpowych bądź kapsydowych znacznie spada.

– W takim razie walka powinna być w miarę prosta – zauważyła nieco kąśliwie Tsara. – Zwykła koncentracja sił i eliminacja tych wirofagów...

– Nie tak prędko – przerwała jej edukatorka. – Wirofagi są osłaniane przez ostatnie jednostki Trzonu: patogeny. – Ukazała bakteriopodobny, wielki, półprzezroczysty kształt. – I tu zaczynają się prawdziwe problemy. – Urwała, jakby zastanawiając się nad kolejną częścią wykładu. – Posłuchajcie, bo nie będę się powtarzać. – Sięgnęła po krzesło i usiadła.

W sali zapadła martwa, pełna wyczekiwania cisza.

– Dlaczego Trzon? – spytała w końcu, patrząc na zebranych rekrutów. – Po co Konsensus tworzy, przy zapewne wielkim nakładzie środków, zunifikowaną flotę? Trzon to, bądź co bądź, tylko część jego sił. Jest tam – machnęła ręką – cała masa statków kseno, należących do wielu ras. Dzięki danym udostępnionym przez Jedność i pracy Wywiadu Ksenologicznego Klanu Naukowego wiemy mniej więcej, z czym mamy do czynienia. Podobne do ludzkich statki Hattonów. Półmaterialne okręty Ynzedrymów spowite przez Głębię. Wyglądające ma martwe krążowniki Gaklonów, teoretycznie popełniające samobójstwo przy każdym naszym ataku i ponownie formujące się ze strzępów. Organiczne próżniopławy ThuAstów. Ciemne, niemal bezkształtne statki Żałobników... i wiele innych ksenojednostek, nie mówiąc już o zagrożeniu ze strony ksenoformerów.

– I ze strony Łowcy – rzuciła jakaś siedząca w kącie dziewczyna. Krotz prychnęła.

– Jesteśmy w wojsku, panno Winter – zauważyła. – Wojsko nie interesuje się bajkami. Interesują nas fakty. Chyba że ma pani... dokładniejsze informacje niż Wywiad Ksenologiczny Klanu. Jeśli tak, proszę się nimi z nami podzielić. Posiada pani takie informacje?

– Nie posiadam – wybąkała przeniesiona trzy lata temu do dywizjonów Sił Północnych była pilotka niszczyciela „Harmider”, Susie Winter. – Przepraszam...

– Dziękuję – mruknęła edukatorka. – Wracając zatem do faktów: Konsensus to prawdziwa zbieranina, która tworząc Trzon, udowodniła, że potrafi działać w sposób kolektywny. Po co jednak stworzyła Trzon? Czy nie łatwiej byłoby zamiast tego opracować tylko wspólną strukturę dowodzenia siłami, których zaletą byłaby wysoka różnorodność? Potraficie odpowiedzieć na to pytanie?

Nikt się nie odezwał. Edukatorka Emma Krotz kiwnęła sztywno głową i powiększyła patogen, który popłynął nagle nad ich głowami, wypełniając prawie całą salę.

– Oto odpowiedź – odparła. – Problem z patogenami polega na tym, że łączą się w większe struktury. Mają wielkość naszych niszczycieli, ale potrafią zlepić się ze sobą, tak samo jak wiriony. Przyłączają się do nich wiropeksy, inne patogeny czy nawet wirofagi. Tak powstaje coś, co wywiad określił mianem Skażenia Pierwszego, Drugiego i Trzeciego Stopnia. Pierwszy Stopień jest najmniejszy: to zaledwie dwa połączone patogeny bądź patogen plus mniejsza jednostka. Jest niebezpieczny, ale do pokonania, o ile dysponujemy krążownikiem. Energetyczna moc PSS, i mam tu na myśli jego działo energetyczne, czymkolwiek jest, stanowi poważne zagrożenie... Drugi Stopień Skażenia jest już na poziomie naszych pancerników i posiada potężną siłę rażenia. Trzeci spotyka się rzadko... albo rzadko ma się możliwość powrotu, by o nim opowiedzieć. Jeśli kiedykolwiek zobaczycie, że Skażenie formuje się w Trzeci Stopień, musicie natychmiast poinformować Dowództwo Sił Północnych wraz z dokładnym podaniem waszej lokalizacji. Tu nie dacie sobie rady. Na Skażenie Trzeciego Stopnia jest tylko jeden sposób. Trzeba je wypalić. Najlepiej Wypaleniem Punktowym.

– O czym ona mówi? – nie zrozumiała Tsara, odwracając się w stronę Penta, którego wcześniejsza wesołość zniknęła niczym zdmuchnięta.

– O Maszynach – odpowiedział sucho, nie patrząc nawet w jej stronę. – O Armadzie Maszyn. O Broni.

– O czym?!

– O prawdziwym Wypaleniu, pani Janis – Emma Krotz odpowiedziała zamiast Penta. – Radzę się mocno modlić, by nigdy nie musiała go pani oglądać na żywo.




Wcale nie miała ochoty tam iść.

Co prawda naprawa niszczyciela „Altair” pod dowództwem porucznika Berda Kahla przedłużyła się z tygodnia do półtora, ale nie potraktowała tego dodatkowego czasu jako bonusu. Ciemny, wiszący nad stacją niszczyciel i jego z wolna formujący się dywizjon, złożony z trzech eskadr, kładł się posępnym cieniem na wypełnione prelekcjami dni.

Nie było dokąd uciec.

Zrozumiała to szybko, kiedy tylko dokonano aktualizacji jej personalowych danych. Mogli to sobie nazywać Synchronem, ale wiedziała świetnie, co to takiego. Smycz. Obroża znacznie skuteczniejsza niż wadliwy, zaczkawkowany Strumień. Nawet gdyby udało się jej przejąć jedną ze stacjonujących tu jednostek, szybko by ją złapano i postawiono przed plutonem egzekucyjnym. I nie chodziło tylko o to, że każdy ze statków był zapewne monitorowany przez tę przeklętą sieć. Chodziło raczej o to, że sama Tsara stała się elementem synchronicznego systemu wojskowego.

Biedaczysko. To, co nieco podniosło ją na duchu, to wysokość żołdu. Oczywiście liczba jedów nie przekładała się na zarobki najemnika, ale zawsze było to coś lepszego niż nic. Wyglądało na to, że Napór przydławił nieco najemniczy interes. Dziwne: powinno być kompletnie na odwrót. Ale tu nie chodziło o polityczny konflikt pomiędzy Obrębami, lecz o inwazję. Na Galaktykę. Rzecz jasna nikt jeszcze nie sprawdził, ile zapłaciłby Konsensus. Ale podobna myśl pojawiła się w jej głowie tylko na moment, zabarwiona nutką ironii. Miała zresztą poważniejszy problem.

Nikogo tu nie znała – z wyjątkiem tego całego Penta Wallenrode’a, zapoznanego w trakcie wykładów, i Susie Winter. A jak wiadomo, znajomości w tym interesie były sprawą kluczową. Kogo się więc uczepić? Pozostali mieli zostać rozmieszczeni na kompletnie innych placówkach Sił Północnych. Zostanie jej więc tylko ten knypek i ta dziewczyna? Przecież to jakieś... biedaczyska. Wallenrode to zwykły komputerowiec, i to chyba niezbyt dobrej klasy, a Susie miała trafić na drugi z trzech skokowców eskadry – „Balerinę”, zatem nie będzie z nią kontaktu.

Co za bagno!

Dzień przed zakwaterowaniem przejrzała dostarczone jej w trakcie wykładów dane organizacyjne. O „Krzywej Czekoladce” wiedziała na razie niewiele – zapewne pozna wszystkich na miejscu, łącznie z tą przeklętą Maszyną... Na „Balerinie” miała być Susie, ale to wszystko – pozostałe specyfikacje nic jej nie mówiły. Jakiś kapitan Sevenses? I ostatni ze skokowców, dowodzony przez podporucznika Tolka – „Drań”. Czyli stąd nazwa eskadry...

Jednostka Tolka była nawet dość ciekawa. Ciężki skokowiec? Trafiały się rzadko, choć tamten statek ze zdarzenia w Testerze był chyba właśnie taki. Co do reszty... Dwa bombowce: „Bella” i „Całus” , a także zmodyfikowane pod napęd głębinowy myśliwce – „Cisza” i „Zapłata”. Tylko wymienione nazwy, żadnych dodatkowych danych, z wyjątkiem dopisków „jedn. zmod.” i specyfikacji pilotów. W bombowcach jakaś Ho Sanako i Tom Krzywik, a w myśliwcach... jeden pilot zapisany wyłącznie jako „D”, i niejaki Tift Hat. Sporo do zapamiętania... a byli to tylko Dranie, czyli jej eskadra.

Cały dywizjon Altair 303 składał się z trzech eskadr podległych „Altairowi”, czyli jeszcze z... Pięknisiów i Katów, i jak wskazywała jego nazwa, był trzysta trzecim dywizjonem Sił Północnych. Wyglądało na to, że owe Siły miały takich dywizjonów przynajmniej pół tysiąca. Wydaje się sporo, ale na tle Wypalonej Galaktyki to tyle, co nic. Jakie to zresztą zespoły Dalekiego Rozpoznania? To przecież punktowe brygady uderzeniowe! Znała się na tym. Typowa misja: strzelaj i uciekaj. Czy tak zatem wygląda cała wojna z Konsensusem? Tylko ich podszczypujemy? Pięć lat wojny galaktycznej i już taktyka partyzancka? Co ze zmasowanymi atakami i linią frontu? Ach tak... podobno ma paść za kilka tygodni. Świetnie.

Załatwili mnie, zrozumiała. Namieszali mi w głowie opowieściami o COP-ach, specjalnym traktowaniu, szansie, i wpadłam w kompletne szambo. Jeśli to partyzantka, to jestem w brygadzie wysokiego ryzyka. Trzeba będzie starać się o przeniesienie do zaopatrzenia. Tylko jak? Mam się przespać z Kahlem?!

Nic dziwnego, że wcale nie mam ochoty włazić z powrotem na ten przeklęty statek, pomyślała. Jedyny plus jest taki, że chociaż go znam. Może to i niewiele, ale wystarczy, by nic mnie nie zaskoczyło.

Niestety, to ostatnie nie do końca okazało się prawdą.

„Krzywa Czekoladka” była po pierwsze czysta, i już to nieco wytrąciło Janis z równowagi. Samo przejście przez śluzę, wypastowaną i lśniącą, sprawiło, że zaczęła mieć wątpliwości, czy trafiła na właściwy statek. A potem zobaczyła kapitan Digit i ów widok sprawił, że kompletnie straciła rezon.

Tsara Janis zawsze uważała się za piękną. Seria nielegalnych genotransformacji, którym poddała się sama – i którym na początku poddał ją mąż – sprawiła, że jej atrakcyjność stała się niemal zjawiskowa. Piękne blond włosy obcięte tuż za uszami w średniowieczną fryzurę na pazia, zielone, wielkie oczy, kształtna sylwetka, kombinezon z trudem opinający piersi i niemal anielska, pozornie niewinna twarz działały na mężczyzn niczym zapowiedź zrealizowania ich najskrytszych pragnień. Jej widok budził gęste, ciemne, słodkie pożądanie.

Widok kapitan Digit łamał serce.

Jej bardzo krótko ostrzyżone, także blond włosy wyglądały niemal na białe. Skóra była niczym alabaster, płatki nosa jak skrzydła odpoczywającego motyla, a w błękitnych oczach można było po prostu utonąć. Cała postać, nie tak wysoka jak Tsara, raczej drobna, zdawała się posiadać wręcz idealne proporcje. Zbyt długie patrzenie na nią powodowało zawrót głowy, jakby była chodzącym, genetycznym feromonem.

Janis cofnęła się odruchowo o pół kroku, czując niezrozumiały ucisk w dole brzucha. Trwał do momentu, w którym przypomniała sobie, że nie patrzy na człowieka, a na Maszynę.

– Tsara Janis – odezwała się Czwórka. – Witam na pokładzie. Jestem kapitan Digit. Samo „kapitan”, bez ludzkiego stopnia wojskowego. Program militaryzacyjny nie obejmuje Maszyn, z racji odrębnej struktury dowodzenia i kwestii psychologicznych. Nie zmienia to jednak faktu, że sprawuję niepodzielną władzę na tym skokowcu oraz posiadam uprawnienia konsultanta dywizjonu – wyjaśniła i dokończyła równie fachowym, informacyjnym tonem: – Otrzymasz kajutę tuż obok SN.

– Kajutę przy stazo-nawigacji...? – zaczęła wciąż lekko oszołomiona Tsara, z trudem powstrzymując się od potrząśnięcia głową.

– Musieliśmy nieco zmodyfikować wnętrze – przyznała kapitan. – Tak jak i uzbrojenie, zbrojeniówkę oraz cały system komputerowy. Niewielkie zmiany techniczne. Ten skokowiec, jak wiesz, już wcześniej mocno przerabiano, i to chyba kilkakrotnie. Zamontowaliśmy więc parę przepierzeń czy dodatkową wieżyczkę dla zbrojeniowca... Nadal nie wykasowaliśmy do końca starej SI. Wydaje się, że ma tylko częściową blokadę... wyjątkowo dziwne połączenie. Tak czy inaczej, wykasowanie jej nie jest możliwe bez uszkodzenia całego systemu. Liczę, że się z nią dogadasz w kwestiach pilotażu.

– Dogadam się – powiedziała ochryple Tsara, powoli odzyskując rezon. Digit kiwnęła głową.

– Dobrze. Wallenrode?

– Tak, pani kapitan? – dobiegło z głośnika i Janis zrozumiała, że musiano zamontować nową kopułę Serca. Najwidoczniej Pent był już na miejscu.

– Zapisz stawienie się pilota Tsary Janis i odblokuj jej uprawnienia – rozkazała kapitan. – Tędy – dodała, zwracając się z powrotem do Tsary. – Będzie nieco ciasno.

– Przywykłam.

– Tak słyszałam. Pięć lat? To sporo czasu. Podobno w trakcie wojny liczy się go podwójnie – powiedziała Digit, prowadząc ją przez SN. – Korzystając z okazji: to Toc Trink, astrolokator. – Wskazała na chudego, siedzącego przy konsoli chłopaka, zamotanego w nieprzepisowy kombinezon z kapturem. Dzieciak wyglądał na jakieś szesnaście lat i nosił grube komputerowe gogle. – Trink, to Tsara Janis, nasz nowy pilot.

– Fajnie – mruknął dzieciak, ale nie podniósł nawet głowy skrytej pod bezpieczną czaszą kaptura. Na dłoniach, co Janis zauważyła ze zdziwieniem, miał czarne, skórzane rękawiczki.

– Nie wpatruj się – szepnęła ciszej Digit, gdy zostawiły już dzieciaka i skierowały się w stronę drabinki prowadzącej do maszynowni. – I nie pytaj o te rękawiczki.

– Dlaczego?

– Toc o mało nie został Przemieniony – wyjaśniła Czwórka. – Stracił w ten sposób całą rodzinę.

– Jak to...?

– Odbito go z wiropeksu. Jako jedyny nie przeszedł pełnej Przemiany. Zaszły jakieś komplikacje. Mówię ci o tym teraz, żebyśmy nie musiały wracać do tego tematu. Rozumiesz?

– Tak. Ale czy nie jest za młody na to stanowisko?

– Nie jest. Trafił na Akademię Kosmiczną w wieku jedenastu lat. Po wybuchu wojny dokończył edukację w placówce wojskowej. Nie słyszałaś nigdy o tym dzieciaku sprzed Wojny Naporu, Pieckym Tipie? Trink też jest wyjątkowo zdolny. – Digit zatrzymała się i spojrzała w twarz byłej najemniczki. – Czy te informacje są dla ciebie wystarczające? – spytała i chyba w tym momencie Tsara po raz pierwszy pojęła, że naprawdę rozmawia z Maszyną.

– Tak – przyznała. Reszty dowiem się sama... o ile to całe plagowe ustrojstwo nie urwie mi łba. Spróbowała się lekko uśmiechnąć. Digit patrzyła na nią jeszcze przez moment, by wreszcie odwrócić wzrok i schylić się w stronę drabinki.

– Natarian? – krzyknęła. – Jesteś tam?!

– Jestem, pani kapitan! – dobiegło z maszynowni.

– Wejdź tu na chwilę.

– Już!

– Natarian to nasza mechaniczka. Jest z nami od samego początku – Digit przedstawiła czarnoskórą kobietę o włosach splątanych w dziesiątki małych kulek. Ale to nie kulki sprawiły, że Tsara spojrzała na nią ze zdziwieniem. Wyglądało na to, że Natarian była chyba jedynym mechanikiem, którego kombinezon wyglądał na czysty i schludny. – Poznajcie się. To Tsara Janis, nasz pierwszy i jedyny pilot.

– Widziałaś już Rupiecia? – spytała mechaniczka. Kapitan zmarszczyła brwi.

– Prosiłam, żebyś go tak nie nazywała.

– To nasz zbrojeniowiec – rzuciła Natarian. – Mogę, pani kapitan?

– Tylko szybko – zgodziła się Digit. – Tsara musi zapisać się genoczytnikiem w kajucie. Testy systemu za piętnaście minut.

– Tak jest – uśmiechnęła się mechaniczka. – No, chodź – powiedziała, łapiąc zaskoczoną Janis za rękę i ciągnąc ją w kierunku zbrojeniówki. – Jest świetny.

– Dlaczego Rupieć? – zaciekawiła się Tsara.

– Nazywa się R32C czy jakoś tak. – Natarian wzruszyła ramionami. – Taka specyfikacja sprzedażowa. Nie, to nie Maszyna – zachichotała, zerkając na Janis. Nacisnęła na panel drzwiowy otwierający zbrojeniówkę. – To Strips.

– Strips?!

– No... niezupełnie. To Reanimator – wyjaśniła mechaniczka. – Wiesz, jeden z tych Elektronicznych Pogrobowców z nieudanych zbawień. Średnio kojarzy, ale da się z nim pracować. Siły Północne dostały go od Stripsów jakiś czas temu. Musiałam go nieźle przespawać i połatać, bo wyglądał na początku jak kupa nieszczęścia. Ale, jak już mówiłam, jest świetny. Ej, Rupieć! – krzyknęła w głąb niewielkiej, bocznej zbrojeniówki. – Jesteś tam?!

– Obecność jest konieczna – doleciał ich nieco zgrzytliwy, półkomputerowy głos.

– Wyłaź! Mamy gościa! – odkrzyknęła Natarian i odwróciła się w stronę Janis. – Ubaw po pachy, co? Nasz własny Reanimator!

– Reanim...

– No tak, a bo co? – zdziwiła się, widząc, jak twarz Tsary na przemian blednie i szarzeje. – Hej, co się z tobą dzieje? Janis?!

Ale Tsara już nic nie słyszała. Osunęła się na posadzkę tuż pod mechaniczne nogi swojego męża.





Jestem przekonany, że nie jest to zwykły stres pourazowy. Ci ludzie doświadczyli czegoś więcej. Stracili nie tylko domy. Stracili całe planety, całe systemy. Ich rodziny zostały Przemienione. Świat, który znali, nie tyle runął, co całkowicie się przekształcił. Rehabilitacja personalowa proponowana przez Jedność wydaje się w tym wypadku jedynym logicznym rozwiązaniem.


Yberius Matimus, Starszy Radca Klanu Naukowego, wypowiedź synchroniczna do Centralnego Korpusu Lekarskiego Klanu





Misterie Artez, była doradczyni i Przedstawicielka Federacji, obecnie na stanowisku Konsultantki Sił Północnych, nie miała kompletnie ochoty na spotkanie z Ambasadorką Gatunku Ludzkiego. A już na pewno nie chciała jej widzieć w błękitnym oddziale SSS – Sztabu Strategii Synchronicznej GSZ.

Przede wszystkim nie przepadała za jej wyglądem, a konkretnie – wyglądem aktualnym. Madellę Nox kojarzyła jako Nadzorczynię Sektora Kontroli. Widziała ją chyba w trakcie Nadania – uroczystości, gdy Rada Błękitu mianowała nowych Nadzorców i przekazywała im współrzędne nadzorowanych sektorów Obrębu. Nadzorcy, wybierani spośród najlepszych z Kontrolerów z najwyższym współczynnikiem periodu, otrzymywali swój tytuł w zasadzie dożywotnio, i to bez względu na uwarunkowania polityczne ich macierzystego Obrębu. W tej stosunkowo niewielkiej grupie Madella znacząco się wyróżniała: anorektycznie chuda, wręcz koścista, o twarzy wygłodzonego pająka. Zen Kartua powiedział chyba wtedy jakiś dowcip... coś o niedotykaniu jej nawet kijem. Dowcip był nie na miejscu, ale Misterie z chęcią znów by go usłyszała. Niestety, nie było to możliwe. Biedny Kartua nie żył już od dwóch lat, a co gorsza, nigdy nie udało się odnaleźć zamachowca. Kolejna bezsensowna strata. Prawie tak samo absurdalna jak strata Madelli Nox.

Tak, straciliśmy ją. Może się wydawać, że nadal jest sobą, ale to tylko pozory. Możemy zaledwie podejrzewać, co uczyniła jej Jedność... nasz drogi sojusznik w walce z Obcymi. Ale Madella nie jest już Madellą... a na pewno nie czuje się związana z Kontrolą, a więc i Zjednoczeniem. O ile było jeszcze jakieś Zjednoczenie. Kiedy Artez sprawdzała ostatnio, znalazła tylko określenie „Siły”. Napór przekształcił ich w strukturę wojskową – i to strukturę bez terytorialnych granic. Zunifikowaną siłę militarną.

Są tacy, pomyślała, którzy uważają to za zapowiedź powrotu Imperium. I – kto wie – może mają rację?

To teraz nieważne. Nie było czasu na jałowe rozważania. Po prostu nie chciała jej znowu widzieć.




Ambasadorka Gatunku Ludzkiego przybyła na Błękit jedną z geometrii – dziwaczną jednostką Maszyn przypominającą figurę geometryczną. Statek o krótkiej nazwie „Legatus” – prosta, oszczędna specyfikacja, określająca Ambasadorkę w języku maszynowym – miał kształt foremnego, grubego trójkąta i wielkość średniej fregaty. Zacumowano go nad Budynkiem Błękitu.

Jego gładka powierzchnia pulsowała delikatnym, zmiennym światłem. Przez całe to pulsowanie trudno było dopatrzyć się zarówno koloru, jak i konturów jednostki. Artez widziała już kilka takich pojazdów – z pozoru martwych graniastosłupów, walców, trapezów czy kwadratów, i serdecznie ich nie znosiła. Nigdy nie była pewna, gdzie w geometriach umiejscowione są dysze, śluzy czy choćby napęd głębinowy – uruchomienie konkretnych funkcji wyświetlało na kadłubie co najwyżej plątaninę linijkowych schematów, przypominających nieco średniowieczne rysunki scalonych układów. Ale abstrahując od wyglądu, musiała przyznać, że pozorna prostota geometrii była w istocie policzkiem wymierzonym ludzkości, wciąż korzystającej z przestarzałych metod budowy modułowej. Maszynowe geometrie były niczym innym jak pokazem technologicznej przewagi.

I co z tego, pomyślała, wychodząc na obszerne lądowisko Budynku Błękitu. Mimo zaawansowania Maszyn i tak przegrywamy. Utrata Ramienia Perseusza wydaje się nieunikniona, chyba że poprzemy wreszcie masowe użycie Broni we wszystkich poważniejszych potyczkach.

Masowe użycie! Nie punktowe, ograniczone Wypalanie Skażeń, lecz fala potwornego zniszczenia, na zawsze pustosząca całe regiony kosmosu... Czyste szaleństwo. Ale kiedy Maszyny do tego wracały, kiedy o tym mówiły, odnosiło się wrażenie, że Jedność naprawdę tego pragnie.

– Konsultantko, „Legatus” wysyła prom typu Punkt – poinformowała ją przez personal jej osobista sekretarka i asystentka, Hloe Ho. Istotnie, niewielka kula o idealnym kształcie wypłynęła już z powierzchni statku i z wolna zaczęła opadać ku lądowisku na promenadzie prowadzącej do Budynku Błękitu. – Kontakt za dwie minuty.

– SSS?

– Zawiesili operacje strategiczne. Czekają na panią, tak jak obiecali. Z wyjątkiem Konsultanta Sił Wschodnich, byłego Hegemona Akihito, i Ho Mato, Marszałka Próżni... to znaczy Marszałka Sił Wschodnich GSZ.

– Czemu?

– Silny atak na gromady kuliste wschodniej części Ramienia Perseusza P 10 i P 11.

– Naraz? Jest pomiędzy nimi jakieś dwadzieścia tysięcy lat świetlnych odległości!

– Wywiad Kontroli donosi o pojawieniu się Skażeń Trzeciego Stopnia w obu sektorach.

– Broń?

– Zgłaszano konieczność Wypalenia Punktowego i wysłano prośbę do Armady Maszyn. Akihito Showa skierował do pani pytanie o zezwolenie, z uwagi na fakt obecności ludności cywilnej w systemach. Ale przy braku WP zapewne wszyscy zginą... Konsultantka Alais Tyhne z Sił Zachodnich już udzieliła zgody. Miałam powiedzieć pani w Sztabie...

– Nie ma na to czasu – przerwała jej Artez, czując dziwną suchość w ustach. Chciała jej powiedzieć w SSS, w czasie gdy giną ludzie? – Udzielam zezwolenia.

– Dziękuję. Już przekazuję.

– Hloe?

– Tak?

– Nigdy z tym nie czekaj. – Misterie patrzyła na lądujący punkt. – Nie, jeśli chodzi o Skażenie, a tym bardziej jeśli informacje przekazuje sama Kontrola. Od razu łącz się przez personal.

– Tak, oczywiście... przepraszam...

– Nic się nie stało – uspokoiła ją. Czy naprawdę dopiero co sama nie jeżyła się na używanie Broni? Wciąż wmawiała sobie, że Wypalenie Punktowe to niewiele... – Po prostu o tym pamiętaj – zakończyła, patrząc, jak punkt ląduje na promenadzie i wypluwa chudą, sztywną postać Ambasadorki Gatunku Ludzkiego.

– Misterie Artez – odezwała się Nox. – Pozdrowienia od Jedności.

Sama mówi jak Maszyna, pomyślała niechętnie Misterie. I wygląda już prawie jak ona. Wychudzone ciało z widocznymi, czarnymi nitkami personala. Widok prawie jak u Przemienionych, choć u nich personal był raczej wypalony, co zostawiało na ciele krwiste blizny. Do tego ogolona na łyso głowa obciążona bocznym metalicznym wszczepem... być może jakimś drugim, elektronicznym mózgiem. Dziwnie martwe oczy, z czego jedno przysłonięte mechanicznym, wysuwanym teleskopowo okularem. Wygląda jak jakiś unowocześniony Strips... jak te z cyborgów sekty, które zdecydowały się na synchronizację z Jednością. I to ona ogłasza się Ambasadorką Gatunku Ludzkiego...

– Dziękuję – odparła zdawkowo. – Jak minęła podróż?

– Nieszczególnie – przyznała Ambasadorka. – Wewnętrzne Ramiona nadal traktowane są jako bezpieczne, ale doszły nas słuchy o jakiejś nowej jednostce zwiadowczej. To najprawdopodobniej coś w rodzaju znanych nam już ksenosond – wyjaśniła, podchodząc bliżej do Misterie, która przywołała na twarz sztuczny, uprzejmy uśmiech. – Słyszałam, że część takich jednostek udało się przejąć?

– Wszystko zostało przekazane Wywiadowi Ksenologicznemu Klanu Naukowego – przyznała Artez. – Zgodnie z klauzulą o współpracy.

– To interesujące – zauważyła Madella. – Głównie dlatego, że Jedność nie otrzymała żadnych raportów na ten temat.

– Najlepiej zatem będzie, jeśli zgłosi się w tej sprawie do samego Klanu – ucięła Konsultantka Sił Północnych. – SSS nie mogą pełnić roli mediatora pomiędzy Jednością a ludzkimi strukturami badawczymi. Całe GSZ mają zbyt wiele na głowie. Trwa wojna – zaznaczyła, przyspieszając nieco kroku. Ambasadorka nie odpowiedziała, ale strzał najwidoczniej był celny. – Mam nadzieję, że w tej sprawie Jedność wykaże nieco więcej zroz... – Misterie urwała, patrząc na to, co dzieje się z Madellą Nox.

Jeszcze przed chwilą szły razem w kierunku Budynku Błękitu, gdy Ambasadorka stanęła nagle w dziwacznej, sztywnej pozie.

– Ambasadorko? – spytała niepewnie Artez, ale oczy byłej Nadzorczyni Sektora Kontroli wyglądały na kompletnie puste. – Czy wszystko w porządku?

– Trwa aktualizacja – odparła martwym głosem Madella. – Proszę czekać.

– Tylko tego brakowało... – wymamrotała Misterie. Zawiesiła się, niczym plagowy cyborg! – Ile to może potrwać? – spytała, ale Nox nie odpowiedziała. Stała tylko bez ruchu, jakby zapadła w długi i ciężki sen.




Tam cyborg, a tu babiniec, pomyślała zdenerwowana Artez niespełna kilka błękitnych minut później, po wejściu do przeprojektowanej prawie pięć lat temu Sali Spotkań. Akihito przełączył się chwilowo na własny Sztab, zatem zostały same kobiety, nie licząc Kerkosa, niczym sabat średniowiecznych wiedźm nad holograficznym kotłem.

Organizacja błękitnego Sztabu Strategii Synchronicznej wymagała nie tylko znacznego powiększenia, ale i całkowitego przekształcenia dawnej Sali w jeden wielki holoemiter. Stół co prawda pozostał, ale otoczono go przezroczystymi płytami, wyświetlającymi nieco nietypowe, bo płaskie holo, przybliżające wybrane sektory i dane. Nie licząc zsynchronizowanego Kryształu Galaktycznego, emitującego w centrum Sztabu mapę Wypalonej Galaktyki, pod holopłytami umiejscowiono drogocenny dar Maszyn – szerokie na kilka metrów konsole galaktyczne, umożliwiające natychmiastowe planowanie ruchów poszczególnych flot.

Obsługujący je Marszałkowie i reszta personelu wojskowego GSZ mieli wrażenie uczestnictwa w gigantycznej, niezwykle złożonej grze komputerowej. Ale owa symulacja nie była oszustwem – po drugiej stronie płaskich bądź trójwymiarowych ekranów walczyli i ginęli prawdziwi ludzie. Podobne, zsynchronizowane urządzenia znajdowały się w Sztabie na Pieśni – głównej planecie Państwa, jak i w Sztabie Elizjum – mobilnej fortecy okołoplanetarnej Ligi. Nie zmieniało to faktu, że niezwykle wiernie odwzorowane stanowiska holograficzne oraz przekazywane Synchronem widma generałów, dowódców, oficerów, techników czy choćby komputerowców – znajdowały się i tutaj, w błękitnym Sztabie Strategii Synchronicznej. Tak jak i wyraźnie zdenerwowane widmo odzianej w lekką zbroję Konsultantki Sił Zachodnich GSZ Alais Tyhne.

– Skoro Akihito nie ma, Siły Zachodnie też powinny się odłączyć! – poskarżyła się wchodzącej do Sali Misterie. Jej wzmocniony w stosunku do personelu Sztabu głos przebił się pomimo szumu. – Nie mamy czasu na okołogalaktyczną strategię! Mamy własne problemy!

– Istotnie – przyznał spokojnie Marszałek Sił Północnych Kerkos Sand. – Niestety, obawiam się, że nie mamy wyjścia. Pojawiły się pewne... niepokojące dane.

– Sami je posiadamy! – prychnęła Alais. – Symultaniczne ataki od NGC 1621 w gwiazdozbiorze Zająca aż do Ruprechta 106! To prawie cały obszar zachodniego Ramienia Perseusza! Prawie całe nasze Ramię!

– Podobnie jak u Konsultanta Sił Wschodnich Akihito – przyznała Artez. – Ale wy macie to już od błękitnych miesięcy.

– W każdej chwili może nastąpić przesilenie – zauważyła holograficzna reprezentacja Marszałek Sił Zachodnich, tłustej Eve Tiss. Widać było, że niegdysiejsza Marszałek Próżni Ligi nawet nie wstała od swego stanowiska, otoczona przez półwidoczne cienie personelu kręcącego się po Elizjum. – Wciąż czekamy na wyliczenia ze strony Jedności. A skoro o tym mowa... – Tiss odwróciła się z trudem na obrotowym krześle – to gdzie nasza Ambasadorka?

– Za moment powinna przybyć – skrzywiła się Artez. – Nieprzewidziana synchronizacja.

– Cały czas jest przecież podpięta pod Synchron? – zauważyła Alais.

– Owszem. – Misterie wzruszyła ramionami. – Ale wyszła z punktu, porozmawiałyśmy chwilę... po czym stanęła, powiedziała coś o aktualizacji... i zastygła.

– Jak wygląda? – zaciekawił się Kerkos Sand.

– Tak jak zwykle, Marszałku – odpowiedziała Artez. – Upiornie. Może nawet gorzej niż zwykle.

– To nigdy nie była Ambasadorka Gatunku Ludzkiego, tylko Maszyn – zauważył czujnie widoczny jako ostre holo Eklem Stoten Gibartus, Pan Nadzorców i Główny Kontroler zreformowanej Kontroli, skupionej obecnie na Wywiadzie Wojskowym. – Czy przypadkiem nie próbowano zmienić tej nazwy?

– Próbowano – przyznała Misterie. – Mówca Eterion kiedyś ją tak nazwał... ale spotkało się to z natychmiastową reprymendą Jedności.

– Efekt psychologiczny musi być podtrzymany – prychnęła Tyhne. – Nawet kiedy go już przejrzano. Eterion o tym wiedział.

– Eterion – mruknął Sand – już nie żyje.

– Dokładnie – zauważyła znacząco Eve Tiss.

– Eterion zmarł na serce! Tego typu insynuacje... – żachnęła się Artez, ale umilkła, bo Ambasadorka wchodziła właśnie do Sali.

– Pozdrowienia – powiedziała swoim zimnym, pozbawionym emocji głosem. – Przepraszam za spóźnienie. Jestem w posiadaniu nowych danych.

– Z chęcią się z nimi zapoznamy – przywitał się Kerkos Sand. – Zechce je pani zrzucić do Kryształu?

– Oczywiście – odparła Nox, kierując się szybkim krokiem w stronę stołu. Na miejscu przechyliła lekko głowę, tak by wszczep mógł przesłać dodatkowe dane. – Gotowe – oznajmiła po chwili. – Jeśli państwo pozwolą...

– Proszę się nie krępować.

– Jedność potwierdza istnienie jednostki skokowej o niespotykanej wcześniej mocy napędu – wyrecytowała Madella, wyświetlając na tle mapy Wypalonej Galaktyki niewyraźne holo niesprecyzowanego, zamazanego statku. – Na razie wiadomo tyle, że ma wielkość skokowca i że prawdopodobnie porusza się z prędkością przekraczającą kilkukrotnie prędkość światła. Rzecz jasna, bez konieczności wejścia w Głębię.

– To niemożliwe – zaperzył się Stoten Gibartus. – Nawet przy ślizgu głębinowym po wyjściu z Głębi!

– Jednostka, nazwana roboczo „Lux”, czyli „światło” w języku maszynowym, została zaobserwowana w kilku obszarach przestrzeni galaktycznej – kontynuowała niezrażona komentarzem Ambasadorka. – Przede wszystkim w obszarach granicznych Ramienia Łabędzia, ale i w Ramieniu Perseusza. Możliwe, że dotarła i do Ramienia Oriona – zaznaczyła, wzniecając tym stwierdzeniem lekki szmer w SSS. – Jest całkiem prawdopodobne, że to statek kosmiczny nowego typu, zaprojektowany przez Konsensus. Jedność nie ma pewności, jakiemu celowi miałaby służyć taka jednostka. Opcje są trzy. – Odwróciła wzrok od niewyraźnego obrazu i spojrzała na słuchający jej Sztab. – Po pierwsze, może to być jedna z nowych jednostek zwiadowczych. To wydaje się wszakże mało prawdopodobne, ponieważ w trakcie Naporu zaobserwowano już sondy Konsensusu. W przypadku nowych statków zwiadowczych natknęlibyśmy się zapewne na całą ich serię, tak jak w przypadku sond. Po drugie, może to być coś w rodzaju statku dowodzącego. Jedność przypomina, że jak do tej pory nie zauważono żadnej jednostki takiego typu ani w Trzonie, ani w zwykłej Flocie Konsensusu. Po trzecie, możliwe, że Obcy przeprowadzają testy nadświetlnej jednostki eksperymentalnej. Nie trzeba dodawać, co się stanie, jeśli owe testy zakończą się sukcesem – zakończyła, pozwalając, by w Sztabie Strategii Synchronicznej zapadła ciężka cisza, przerwana dopiero donośnym chrząknięciem Marszałka Kerkosa.

– Nie uprzedzajmy faktów – oznajmił, podchodząc do stołu i wyświetlonego holo. – Jest tyle nieznanych jeszcze jednostek. Przypominam, że mówimy o flocie niezwykle złożonej, będącej poza swym Trzonem istnym konglomeratem myśli technicznej wielu ras...

– Czy poinformowano o tej sprawie Wywiad Ksenologiczny Klanu Naukowego? – zaciekawiła się Eve Tiss.

– Informacje zostaną synchronicznie przekazane do Starszego Radcy Klanu Yberiusa Matimusa – przyznała Ambasadorka.

– Skąd możemy mieć pewność, że ten statek to nie jednostka Maszyn? – spytała czujnie Misterie Artez. – W końcu Synchron też działa szybciej niż światło...

– Niezupełnie – odparowała Nox. – Synchronizacja umożliwiła symultaniczne przekazywanie informacji głównie dzięki przeniesieniu szkieletu programowego Strumienia w Głębię. Proces przesyłu danych z pomocą emiterów głębinowych jest co prawda znany od dawna, ale dopiero jakiś czas temu Jedność przełamała jego ograniczenia, odpowiednio minimalizując energetykę plików.

– Proszę wybaczyć, ale brzmi to jak niewiele mówiący technobełkot – skrzywił się Kerkos Sand.

– Zapewne – przyznała Ambasadorka. – Nie mam jednak zezwolenia na dokładniejsze informacje. Wystarczy, że przyjmiemy, iż wcześniej najszybszą formą komunikacji były sondy głębinowe... ale sytuacja ta uległa zmianie, gdy Jedności udało się odnaleźć stare dane Imperium o technologii tak zwanych Okien Kontaktowych.

– Dlaczego te dane nie zostały udostępnione ludzkości? – spytał Kerkos.

– A dlaczego – odpowiedziała powoli Madella – miałyby zostać?

– Sprzeczki do niczego nie doprowadzą – ucięła Eve Tiss. – Bardziej niż działanie Synchronu interesuje mnie raczej ten nadświetlny statek. W każdym konflikcie zbrojnym trafiają się jednostki, które mogłyby przesądzić o losie wojny. Choćby Łowca.

– Istnienia Łowcy nigdy nie potwierdzono – zaprotestowała Ambasadorka Gatunku Ludzkiego. – To plotka, legenda; naturalne zjawisko w trakcie wojny... W odróżnieniu od Łowcy nadświetlny statek został zauważony zarówno przez okręty Jedności, jak i przez jednostki Sił Północnych GSZ. Jego wstępna struktura została zapisana w zsynchronizowanych cherubinach. Nadgalaktyczne satelity nadzorujące Synchron skanują obecnie całą Wypaloną Galaktykę w poszukiwaniu śladu jego sygnatury.

– Jak zatem Jedność tłumaczy zniknięcie całych ludzkich okrętów czy nawet części flot bez choćby śladu zapisu w Synchronie, bez fragmentów wraków czy dowodów Przemiany w wiropeksy? – spytała ironicznie Marszałek Sił Zachodnich. – Pomyłką w Synchronie?

– Pomyłka to odpowiednie określenie zamiast jakiegoś mitycznego Łowcy – przyznała chłodno Nox. – Żaden system nie jest niezawodny.

– W takim razie zainteresują panią dane, które właśnie uzyskaliśmy dzięki współpracy z Wywiadem Wojskowym Kontroli – zauważył Kerkos Sand. Podszedł do holograficznej mapy Wypalonej Galaktyki. – Jeśli można... Tito – mruknął do stojącego nieopodal młodego człowieka, jednego z personelu komputerowego – dane 34B, kryptonim „Mgławice”.

– Tak jest – odparł szybko komputerowiec, nachylając się nad konsolą galaktyczną. Nie patrząc już na Marszałka, zaczął przemykać palcami po klawiaturze, tak że obraz Wypalonej Galaktyki rozjarzył się nowymi sygnaturami, a jego część przybliżyła się znacznie i zajęła centralną pozycję przekazu.

– To, co państwo widzą – zaczął Marszałek Sił Północnych – nie zostało jeszcze udostępnione w Synchronie. Przybliżę ten fragment... – Przesunął dłonią nad mapą, która wyświetliła nagle kilka rozjarzonych, nieforemnych punktów w okolicach Ramienia Perseusza.

– Na co patrzymy? – spytała Misterie.

– Na pozornie nieistotny zbiór mgławic – wyjaśnił Sand. – Konkretnie na NGC 281, czyli na mgławicę PacMana znajdującą się w konstelacji Kasjopei, około dziewięciu i pół tysiąca lat świetlnych od Terry. – Ukazał następny obszar. – Nieco dalej znajduje się mgławica Dusza, czyli IC 1848, także w tej samej konstelacji i tym samym Ramieniu. Odległość tej drugiej to około sześciu tysięcy lat od Terry. Mgławica ta jest bezpośrednio powiązana z mgławicą Serce, IC 1805. Wspólnie zajmują obszar około trzystu lat świetlnych i, jak widać na holo, emitują czerwone światło wzbudzonego wodoru. – Kerkos Sand chrząknął, przybliżając ostatni fragment obrazu. – I na sam koniec mgławica Kraba, znana także jako M1 bądź NGC 1952, leżąca w gwiazdozbiorze Byka... prawie sześć i pół tysiąca lat od Terry. W jej centrum znajduje się nadal aktywny pulsar.

– Interesujący przykład galaktografii – zauważyła z przekąsem Alais Tyhne. – Ale czemu ma on służyć?

– Już tłumaczę. Po pierwsze, to właśnie z tych rejonów dochodziły do nas informacje o owym, jak pozwoliła to sobie ująć Ambasadorka Nox, „mitycznym Łowcy” – powiedział Marszałek. – Ktoś lub coś porywało tam nasze statki, nie zostawiając żadnych danych w Synchronie. I porwało ich całkiem sporo.

– Jak pewne są te dane? – zaciekawiła się Marszałek Eve Tiss.

– Na tyle, by wzbudzić naszą czujność. Kilka raportów informowało o pojawieniu się czegoś w rodzaju... Widma głębinowego bądź jednostki widmowej. Owego „obiektu” nigdy nie udało się w pełni zeskanować czy nawet stwierdzić, czy naprawdę istnieje. Pozwolę tu sobie zacytować jeden z raportów: „Wydawał się jakby pokryty widmowym płaszczem”. Przez ową niedogodność nie można było ustalić, czy jest jeden, czy też może mamy do czynienia z większą liczbą obiektów. – Kerkos wymownie zerknął na Ambasadorkę Gatunku Ludzkiego. – Istotnie, z tego, co udało się ustalić, po natknięciu się na owego Łowcę część naszych sił po prostu znika. I to znika dosłownie, nie pozostawiając po sobie żadnych śladów. Tylko w części przypadków znaleźliśmy echa głębinowe, choć wyjątkowo niestabilne i trudne w ekstrapolacji.

– Czy oprócz tych raportów ma pan coś na potwierdzenie swoich tez? – spytała Nox. Marszałek Sił Północnych wzruszył ramionami.

– W przypadku takich spraw dowody zdobywa się metodą prób i błędów – wyjaśnił, odwracając się do holo. – Zatem: nie, nie posiadam niepodważalnych dowodów, może nie licząc owych niejasnych i trudnych do zeskanowania ech głębinowych. Mam jednak coś ważniejszego. Mam statystykę. A mówi ona o powiązaniach pomiędzy zniknięciami naszych flot a plotkami na temat Łowcy.

– Statystyka to cenne narzędzie, ale lepiej, jeśli nie przysłania nam faktów – odparowała chłodno Ambasadorka Gatunku Ludzkiego. – Mając pod ręką wybór pomiędzy pomyłką w Synchronie a mityczną jednostką kosmiczną, skłaniałabym się raczej do pomyłki. Wydaje się o wiele bardziej logiczna.

– I potwierdzająca słabość Jedności – mruknęła Artez. Nox odwróciła się w jej stronę, a przysłaniające jedno oko Ambasadorki teleskopowe gogle wysunęły się odrobinę.

– Nie rozumiem...

– Jedność jest skłonna uznać pomyłkę w Synchronie – wyjaśniła Misterie. – Jak dla mnie brzmi to jak ustępstwo.

– A niby czemu owe ustępstwo miałoby służyć?

– Może temu, że Maszyny nie chcą pogodzić się z faktem, że Konsensus może nad nimi górować technologicznie – odpowiedziała Konsultantka Sił Północnych.

– Gdyby tak było – zauważyła Nox – Jedność nie przekazałaby informacji o statku nadświetlnym.

– Oczywiście – zgodziła się Artez. – Ale sama pani wspomniała, że sygnatura tego statku została zapisana w cherubinach. Jest zatem w Synchronie, dotarłaby więc do nas prędzej czy później. Informacji na ten temat nie udałoby się ukryć.

– To krzywdząca insynuacja – odparła Ambasadorka Gatunku Ludzkiego. – Niczym niepoparta hipoteza.

– Powinna mieć pani bardziej... otwarte podejście – zauważyła Misterie. – W końcu jest pani Ambasadorką Gatunku Ludzkiego, a nie Maszyn. Czyż nie?

– Interes ludzkości jest zbieżny z interesem Jedności – odpowiedziała Madella Nox po chwili przeciągającej się ciszy. – Dlatego interpretacja nazewnictwa mojego stanowiska jest zbędna. Byłam przekonana, że nie trzeba już wracać do tego tematu.

– Proponuję zostawić tę różnicę zdań na potem – wtrącił się Kerkos, który zauważył, że dwie kobiety niebezpiecznie mierzą się wzrokiem. – Nie mamy na to czasu. Czy nie przyszło zresztą paniom do głowy, że może chodzić o jedną jednostkę? Statek nadświetlny i Łowca mogą być jednym i tym samym.

– Ciekawe spostrzeżenie – przyznała Alais Tyhne. – Konsultantko?

– Tak – odparła po chwili Artez, odrywając wzrok od wciąż milczącej Ambasadorki. – Interesujące.

– Sprawdzimy, czy potwierdzi to statystyka – powiedział Marszałek Sił Północnych. – Tito?

– Niestety, nic na to nie wskazuje, Marszałku – odezwał się młody komputerowiec. – Zrzucone przez Ambasadorkę dane nie pokrywają się z informacjami o lokalizacjach Łowcy.

– Zatem jeden problem mamy z głowy – oznajmił Kerkos Sand. – Wobec tego przejdziemy do drugiego. Tito, pełen obraz wyliczeń katalogu „Mgławice”. Powiększenie dwieście procent.

– Tak jest.

Nie dojrzeli tego od razu. Ukazane przez Marszałka Sił Północnych mgławice ponownie rozjarzyły się i powiększyły, ale tym razem zdawały się pulsować. Łączyła je niemal niedostrzegalna nić, drgająca niczym delikatna pajęczyna.

– Tu – powiedział Kerkos, pokazując na nitkę. – Po pierwsze: Łowca i zniknięcia. Po drugie: wyższa aktywność energetyczna każdego z mgławicowych rejonów. I po trzecie: połączenie owej energii za pomocą tego... energetycznego mostu.

– Istotnie, wygląda, jakby je łączył – stwierdziła z zaskoczeniem Eve Tiss. Rzeczywisty i widmowy personel przerwał swoją pracę, wszyscy patrzyli na pulsującą nitkę. – A Wypalenie?

– Jego macki są w kilkunastu miejscach – przyznał Sand – ale żadna nie przecina tego zjawiska, które możemy chyba nazwać „energetycznym korytarzem”. Wiemy tylko tyle, że ciągnie się przez naprawdę olbrzymi obszar Ramienia Perseusza, zahaczając miejscami o pustkę pomiędzy Ramionami.

– Dziura głębinowa? – zasugerowała Artez.

– Możliwe – zgodził się Kerkos. – Po słynnym starciu w Szparze Gromad wiemy już, że dziurę... a przynajmniej iskrę głębinową można stworzyć za pomocą wysokiego stężenia energetycznego. Iskra Oko, powstała po wybuchu tamtej przestępczej stacji, jest aktywna do dziś. Możliwe więc, że część dziur stworzyło samo Imperium Galaktyczne, łącząc moc rdzeni z wybuchem termonuklearnym. Istnieją hipotezy, że dziury i iskry nie są zjawiskiem naturalnym.

– Taki korytarz, o ile powstanie, miałby olbrzymie znaczenie strategiczne – zauważyła Tiss. – Natychmiastowy przerzut sił pomiędzy mgławicami? I to wzdłuż prawie całego Ramienia? Ten, kto przejmie tę dziurę, może wpłynąć na losy Naporu.

– O ile to jest dziura – zauważył Marszałek Sił Północnych. – Taka opcja wydaje się wszakże całkiem prawdopodobna. To wyjaśniałoby aktywność Łowcy. Jeśli jest to statek Konsensusu odpowiedzialny za tworzenie nowego korytarza głębinowego, to całkiem logiczne, że zauważające go statki mogły niejako „wpadać” w efekt jego pracy.

– Zapadać w niestabilną jeszcze dziurę i lądować w Głębi? – upewniła się Eve Tiss.

– Dokładnie.

– A inne teorie?

– Jest ich kilka. Równie dobrze ów „korytarz” może być zjawiskiem naturalnym, odkrytym przez przypadek wskutek zainteresowania działaniami Łowcy. Przekaz energetyczny pomiędzy mgławicami mógł istnieć już wcześniej i być czymś w rodzaju szlaku przepływu ciemnej energii.

Kerkos Sand wpadł w ton wykładowy, a słuchająca go Misterie poczuła nagle, że płynie ku niej chłód. Jakaś niepokojąca koncepcja zalęgła się w niej i nie chciała puścić. Artez uchwyciła na moment wzrok Kerkosa i zauważyła, że Marszałek o tym wie i rozumie jej obawy. Czy pokręcił lekko głową? Czego mam niby nie mówić?

– Może to być też naturalne miejsce tworzenia się dziury bądź serii iskier, na czego finalizację przyjdzie nam jeszcze poczekać kilka tysięcy lat. Dlatego tak kluczowa jest analiza tego zjawiska.

– Nie stać nas teraz na kolejne przegrupowywanie sił – zauważyła Konsultantka Sił Zachodnich Alais Tyhne. – Nawet by przejąć ewentualne wejścia i wyjścia z dziur w tych mgławicach.

To nie dziury głębinowe, pomyślała Misterie. Nie, to na pewno nie to.

– Dlatego myślałem o grupach Dalekiego Rozpoznania – zgodził się Kerkos. – Z priorytetem w Synchronie. Ze strony Sił Północnych.

– Walki toczą się w obszarze całego Ramienia Perseusza – wtrąciła Marszałek Tiss. – Żadna grupa DR tam nie dotrze. Nie przebiją się przez linię frontu.

– Pani wybaczy, ale wzmiankowany obszar jest tak wielki... – zauważył nieco protekcjonalnie Marszałek Sił Północnych. – Nikt nie jest w stanie utrzymać szczelnego kordonu, gdy chodzi o wielkości galaktyczne. A Konsensus wciąż dosyła jedynie fragmenty swej Floty na strategiczne pozycje. Nie sądzę, żeby...

– To nie są dziury – przerwała mu Misterie. – Przecież świetnie to widać. Nie dostrzegacie tego?

– Konsultantko Sił Północnych – przerwał jej szybko Sand – rozumiem, że ma pani wątpliwości, ale pewne hipotezy... – umilkł na moment, zerkając znacząco na przysłuchujący się im cały Sztab Strategii Synchronicznej GSZ – trzeba rozważyć na spokojnie.

– Na spokojnie? – nie zrozumiała Alais. – Artez, o co tu chodzi?

– Zgadzam się z Marszałkiem Sił Północnych – rzuciła równie szybko Marszałek Sił Zachodnich Eve Tiss, ale widać było, że przyszło jej to z trudem, jakby dopiero teraz zrozumiała, na co patrzy. – Tak, do pewnego stopnia to rozwiązanie jest oczywiste, ale dopiero drobiazgowe badania będą mogły...

– Dlaczego nie chcecie tego potwierdzić? – przerwała jej Misterie. – Musimy rozważyć taką możliwość!

– Konsultantko Artez... czy mogę prosić panią na stronę? – odezwał się nieoczekiwanie Kerkos. Zaskoczona Misterie kiwnęła głową, pozwalając, by Marszałek podszedł do niej i użył podręcznego wygłuszacza sygnału. – Jesteśmy w Sztabie Strategii Synchronicznej Galaktycznych Sił Zbrojnych – przypomniał, gdy znaleźli się już w bańce ciszy. – I mamy tu nie tylko okołogalaktyczny konflikt, ale i konieczność utrzymania morale wśród wszystkich zainteresowanych, podpiętych pod Synchron Sztabów... – Urwał, by dodać nieco cichszym, ale twardszym tonem: – Chciałbym, żeby poważnie zastanowiła się pani przed wypowiedzeniem swoich następnych słów – zakończył, wyłączając urządzenie.

– Marszałku, co miała znaczyć ta sytuacja? – spytała zgryźliwie Marszałek Tiss. – Czy naprawdę wyobraża pan sobie, że w Sztabie Strategii Synchronicznej może pan prowadzić tego typu odseparowane konsultacje?

– Marszałek chciał tylko... – zaczęła zaskoczona Artez, ale ubiegła ją Ambasadorka Gatunku Ludzkiego. Głos Madelli Nox był spokojny, zimny i, co zaskoczyło nie tylko Misterie, pobrzmiewał lekką satysfakcją:

– To Promień – wyjaśniła była Nadzorczyni Kontroli. – Patrzycie na kolejny Promień, tym razem wewnątrz Galaktyki. Myślałam, że to oczywiste.





Odcięte głowy, podłączone do elektronicznych sprzętów. Skażenie ksenopasożytami, zmieniającymi strukturę genetyczną ofiar. Ożywianie teoretycznie martwych ciał, w celu ich przekształcenia w półwidmową formę. Wtopienie wciąż żywych organizmów we fragmenty czegoś, co – na razie – zespół naukowy określił mianem „osobliwości biologicznej”. Implantacja ksenoorganów na miejsce organów ludzkich. To znaleźliśmy w ksenoplacówce, mającej – według Hattonów – pełnić rolę „dyplomatorium”. Czy naprawdę w ten sposób Obcy wyobrażają sobie nawiązywanie kontaktu?!

Cały raport oznaczyłem jako ściśle tajny i mam nadzieję, że trafi on do rąk Imperatora. Całe środowisko naukowe oczekuje bardziej zdecydowanych działań. Czy dla „zrozumienia Obcych” mamy poświęcać obywateli Imperium?! Ta farsa musi się skończyć!


Notene Habas, Myśliciel Czwartego Stopnia, zapisany przekaz wewnętrzny Sieci Galaktycznej,

dat. Era Imperialna





Boja lokacyjna znajdowała się w NGC 2467 w gwiazdozbiorze Rufy, tuż przed Ramieniem Perseusza, trzynaście i pół tysiąca lat świetlnych od legendarnej Terry, i dolecieli do niej niestabilną iskrą głębinową.

Powitały ich wraki.

Bitwa musiała rozegrać się już jakiś czas temu i najwyraźniej udało się ją wygrać: w przestrzeni dryfowały głównie strzępy Trzonu Konsensusu. Rozerwane na kawałki fragmenty adsorpów i – najprawdopodobniej – wiropeksów. Wśród nich, uwięziony w mikrograwitacyjnej orbicie wywołanej przez skupisko wielu ciał, przemieszczał się bakteriopodobny, wielki i półprzezroczysty – na szczęście martwy – patogen. Najprawdopodobniej nie doszło tu do Skażenia, ale jednostka i tak wyglądała groźnie, choć widać było, że pękła na dwie części – zapewne skutek trafienia rakietą grawitacyjną.

Na tle owego rumowiska sama mgławica otulająca NGC 2467 była wciąż młoda i piękna. Obłoki zielonkawo-czerwonego gazu, pełne kłaczkowatych i włóknistych struktur, a na ich tle jasnoniebieskie gwiazdy, przypominające czyste diamenty. Wiał tu lekki wiatr słoneczny – ów strumień cząstek materii z zewnętrznych atmosfer gwiazdowych – łatwy do zniwelowania dzięki polom magnetycznym statku.

Ale Tsary Janis nie interesowały ani wraki, ani piękno rozciągające się za neoszybą „Krzywej Czekoladki”. Nie obchodziły jej gwiazdy ani aktualny, podany przez kapitana podporucznika Tolka cel misji. Interesował ją jedynie mąż przekształcony w Reanimatora – Elektronicznego Pogrobowca Stripsów.

Malkolm Janis ponownie, po pięciu latach stazy, stał się centrum jej świata – grawitacyjnym lejem, który jednocześnie przyciągał ją i odpychał. To, w co go przemieniono, wywołało u niej przerażenie. Była do pewnego stopnia gotowa, by pogodzić się z jego śmiercią, ale nic nie przygotowało jej na jego upiorny powrót. I chociaż załodze sprzedała bajeczkę o omdleniu wywołanym skrajnym przemęczeniem, to dwuipółmetrowy Reanimator z półmartwą twarzą Malkolma Janisa był dla niej niczym ucieleśnienie najgorszych koszmarów.

Gdyby chociaż przemieniono go w typowego Stripsa... Elektroniczny Pogrobowiec był jednak czymś zupełnie innym. Z tego, co słyszała, Reanimatorzy byli efektem nieudanych zbawień bądź – co brzmiało o wiele gorzej – aktywowano ich z niemal martwego elementu biologicznego, wpajając im tylko podstawowe funkcje programowe. W ten sposób Stripsowie tworzyli rynek zbytu na tanią siłę roboczą, nie dając nawet gwarancji na jej poprawne funkcjonowanie.

Większość tego typu istot skupywało swego czasu Państwo, wysyłając je do ciężkich prac wydobywczych na nieterraformowanych planetach, albo prywatni odbiorcy – najczęściej organizacje przestępcze, używające ich choćby jako ochroniarzy. Sekta godziła się na taki stan rzeczy z dwóch powodów. Po pierwsze, cyborgi, które nie przeszły procesu zbawienia, były dla niej bezużyteczne z punktu widzenia dziwacznej ideologii. Po drugie, sprzedaż takich wybrakowanych wersji samych siebie przynosiła określone dochody, tym bardziej że niejasny status prawny Elektronicznych Pogrobowców sprawiał, iż traktowano ich jako zastępcze Maszyny trzeciego stopnia, chyboczące się na granicy legalności – ale niepodpadające pod Ryzyko Maszynowe. Nowa, półzalegalizowana forma niewolnictwa.

Czy tym stał się jej mąż? Niewolnikiem? W to go przemienili, gdy znaleźli jego półmartwe ciało gdzieś w otchłani Testera? Nigdy, zdecydowała w pewnym momencie, pozwalając na to, by gniew przysłonił nieco lęk. Nigdy się na to nie zgodzę!

Uwolnię go. Uciekniemy stąd razem, zostawiając za sobą tę całą wojenną szopkę. Wypalona Galaktyka jest wielka i nie tylko Stripsowie posiadają monopol na cyborgizację. Znajdę sposób, by to cofnąć... by przywrócić go do poprzedniego stanu. Przemienił mnie w to, czym jestem. Teraz moja kolej, postanowiła. Zmienię go w to, czym był. Zrobię to, choćbym miała ich wszystkich wykończyć. A co do tego ostatniego... cóż, robiło się już nie takie rzeczy.

Od samego początku Tsara nie odczuwała specjalnej potrzeby, by bratać się z resztą załogi. Drażnili ją w sposób, w jaki zwykle drażniły ją biedaczyska usiłujące wpiąć się w strukturę wzajemnych zależności i powiązań. Nigdy nie przepadała za nadmiernymi kontaktami z ludźmi. Jako najemniczka była przyzwyczajona do samotnej pracy, nie licząc męża. Ale Malkolm potrafił uszanować jej przestrzeń i nie naruszał jej – a przynajmniej nie robił tego nachalnie. Sporo rzecz jasna zmieniło się, kiedy stracili swój dawny statek – „Chudego Kurczaka”, ciężki, bojowy myśliwiec głębinowy niemal wielkości skokowca – i załapali się do pracy w Jednostkach Specjalnych Kontroli Zjednoczenia. Ale i wtedy nie musiała zbyt wiele przebywać z przedstawicielami ludzkiego gatunku.

Praca była prosta – patrole zaawansowanymi myśliwcami, punktowe konflikty – i w większości wypadków wystarczała sama demonstracja siły. Z drugiej strony, przyznała z niechęcią, odbiło się to też i na nich samych. Malkolm przytył nieco, chętniej zaglądał też do butelki, a ona sama coraz częściej zaczęła myśleć o Przejściu – jak nazywała w myślach kolejny proces upiększającej genotransformacji. Rozleniwili się i nieco zardzewieli – aż do momentu feralnej wyprawy w głąb Wypalenia. Wypalenia, które odebrało jej męża... i które go w końcu oddało.

Dobrze. To teraz nieistotne, uznała. Plany dotyczące ucieczki – a może i przejęcia skokowca – musiały zaczekać do momentu, kiedy los przyniesie korzystną sytuację.

Na razie próbowała skupić się na pracy. Jako pierwszy pilot „Krzywej Czekoladki” miała mnóstwo zajęć: kontrola lotu i podstawowych systemów nawigacyjnych, kontrola uzbrojenia z poziomu SN, symulacje zdarzeń, nadmatematyka procesów wektorowych i cała masa innych operacji, które Tartus powsadzał w strukturę programową tak szczelnie, że jedyne, co mogli zrobić, to dostosować własne programy do jego systemów operacyjnych. Skokowiec handlarza z jego dziwaczną SI okazał się chyba jednym z najbardziej opornych w Siłach Północnych GSZ.

Do tego w rejon, do którego zmierzali, miała udać się tylko ich eskadra Drani. I chociaż stale podpięci byli pod Synchron – a tym samym i pod rozkazy Berda Kahla, wygodnie siedzącego w niszczycielu „Altair” – zostali w zasadzie zdani tylko na siebie i na umiejętności podporucznika Tolka. I to właśnie on zaczął szybko ją denerwować.

Był młody, o czym przekonała się już w trakcie pierwszego spotkania, i chyba – co było zagadkowe, biorąc pod uwagę jego wysoki stopień – niedoświadczony. Wyglądał jak wielu tych wojskowych, którzy pół życia spędzają na symulatorach, a nie do końca potrafią sobie poradzić w prawdziwym życiu. Jego ciężki skokowiec „Drań” leciał zawsze za nimi – „Krzywą Czekoladką” i „Baleriną”, dowodzoną przez kapitana Sevensesa – i już samo to powodowało pewien niesmak. „Drań”, jako najsolidniej uzbrojony i dowodzący eskadrą przynajmniej teoretycznie, powinien wysforować się z przodu – a wlókł się na ogonie w towarzystwie „Belli” i „Całusa”, ich ciężkich bombowców.

Oba myśliwce z napędem głębinowym – seraf „Cisza” i krwawnik „Zapłata” – Tolk puszczał przodem, ustawiając je jeszcze przed skokowcami; kolejny nieopłacalny manewr, gdyż nie posiadały wystarczająco dobrych systemów skanujących. Ten facet, uznała Tsara, kuleje z podstawowej taktyki. A to oznacza, że prędzej czy później Obcy dobiorą się nam do dupy.

Chyba że wpłynie na niego Digit.

To, że „Krzywa Czekoladka” jest dowodzona przez Maszynę, samo w sobie wydawało się Tsarze absurdem. Naturalnym odruchem każdego człowieka powinna być potrzeba natychmiastowej utylizacji tego... bluźnierstwa. Maszyna? Jakim cudem tak ją szanowano? Dlaczego słuchano jej rozkazów? Czy Wojna Naporu poprzestawiała wszystkim w głowie? Cóż, najwidoczniej tak właśnie było. Strach to silna motywacja. Janis ciekawiło tylko, co by się stało, gdyby Jedność ujawniła się w czasie pokoju. Czy wtedy także przyjęto by ją z otwartymi ramionami? Szczerze w to wątpiła. Jeśli już Jedność miała się ujawnić, to trudno było sobie wyobrazić lepszy do tego moment niż zagrożenie ze strony Obcych. Wojna była kijem, do którego doczepiono marchewki Synchronu i Broni.

Nie zmieniało to faktu, że Digit świetnie sobie radziła. I potrafiła ustawić Tolka, a to już było coś. Niewinne rozmowy na stałym łączu synchronicznym. Delikatne, zaprogramowane aluzje strategiczne, przy całkowitym niekwestionowaniu jego stanowiska. Umiejętna, wyrafinowana manipulacja. Być może Tolk sądził, że rządzi swoją eskadrą... ale był w błędzie. I nie tylko Tsara miała podobne zdanie.

Widać to było po kolejnych skokach, gdy planowali następne posunięcia. Rzeczowość argumentów Czwórki ustawiała kapitana podporucznika w pozycji, w której mógł tylko przyjąć jej sugestie. Zwłaszcza że pani kapitan wiedziała, kiedy przestać. Nie wtrącała się do drobiazgów i akceptowała dające się znieść błędy. Być może w jej mechanicznym mózgu taki wzór postępowania był opłacalny – ale nie zmieniało to faktu, że jednak drażnił on Tsarę. Janis wiedziała bowiem dobrze, czym jest manipulacja, i potrafiła rozpoznać prawdziwego mistrza.

Nie chodziło zresztą tylko o Tolka. To, jak Digit okazywała symulowaną czułość temu dzieciakowi, którego prawie Przemieniono – astrolokatorowi Tocowi Trinkowi. Były to drobiazgi: podany kubek fluidu, rzucone niedbale pytanie, jak się czuje. Zasugerowanie na samym początku Tsarze, by nie wypytywała o jego rękawiczki... Czy zrobiła to tak, by usłyszał? Kapitan nie musiała aż tak się starać: milczący dzieciak był w nią wpatrzony jak w obraz.

Albo to pozorne zainteresowanie seksualne okazywane komputerowcowi, Pentowi Wallenrode’owi. To także były drobiazgi: lekka zmiana tembru głosu, nachylenie się nad nim w Sercu, gdy rozwiązywał jakiś techniczny problem... Ciekawe, czy naprawdę by się z nim przespała. Czy Maszyny są do tego zdolne? I ta jej uroda... niemal nienaturalna, stanowiąca zapewne kolejny cenny atut.

Nawet mechaniczka Natarian śmiała się częściej w towarzystwie Czwórki. To jakiś kompletny absurd... Jedynym członkiem załogi, który wydawał się uodporniony na jej urok, był Malkolm... i, jak Tsara miała nadzieję, ona sama. Istniały w końcu powody, by czuła urazę do kapitan Digit.

Żadna kobieta nie zepchnie jej urody w cień. Nawet jeśli to tylko Maszyna.




– Pół minuty świetlnej – poinformował astrolokator Toc Trink słabym, wpadającym niemal w szept głosem. – Dziewięć milionów kilometrów.

– Jesteśmy wciąż w ślizgu głębinowym – mruknęła Tsara, poprawiając się w fotelu pierwszego pilota. – Ustawiam wektor na boję w centrum układu.

– Pent? – spytała rzeczowo Digit.

– Systemy w normie, pani kapitan – odpowiedział komputerowiec z Serca.

– Synchronizacja?

– Kapitan podporucznik Tolk potwierdza pełną synchronizację jednostek – potwierdził Wallenrode. – Lecimy jak po sznurku.

– Ruszamy ze skanem – zdecydowała Czwórka. – Chcę być pierwsza, zanim Tolk wyśle myśliwce, szczególnie „Ciszę” – dodała, choć nie musiała aż tak tego podkreślać. Cała eskadra wiedziała, że pilotujący serafa Despectum był może niezły w walce, ale nie nadawał się zbytnio do misji rozpoznawczych i składania raportów.

– Już jest – szepnęła cicho przybyła z maszynowni Natarian. Tsara zerknęła na nią kątem oka. W rozszerzonych, pełnych zachwytu oczach czarnej mechaniczki odbijało się światło gwiazd. – Ładny – dodała, ale Janis nie podzielała jej podziwu.

Krzywiąc się lekko, dotknęła dłonią konsoli nawigacyjnej i złapała za sterowniczy uchwyt.

Niedaleko boi NGC 2467 płynął fragment roziskrzonej, falującej nitki. Jej poszarpane pasma pełne były błękitnych, opalizujących kul: wymieszanych ze sobą ech głębinowych. Wykastrowana SI „Krzywej Czekoladki” złapała kilka w sensor i zaczęła automatycznie wyliczać ich aktywację: wyniki jednak mieszały się i wpadały w perturbacje wywołane oddziaływaniami pozostałych ech. Całość wyglądała niczym zorza polarna z legendarnej Terry: może słaba i ulotna w ich sektorze, lecz – z tego, co już wiedzieli – rosnąca i ciągnąca się przez niemal całe Ramię Perseusza.

Drugi Promień. A dokładniej, jego rozrzedzona, najmniej istotna końcówka; zapomniany galaktyczny strzęp.

– Starcia? – spytała Digit.

– Jakieś dwa lata świetlne stąd – potwierdził cicho Trink. – Stały punkt oporu w systemie Labzo w grupie gwiazd Haffnera 18. Siły Północne COP. Na razie toczą tylko potyczkę i nie potrzebują wsparcia.

– Ale to nadal nasze bliskie sąsiedztwo. Trzeba się będzie pośpieszyć albo wezwą nas, tak jak ostatnim razem – mruknęła pani kapitan. – O ile Tolk wyrazi zgodę na interwencję.

– Mogą wezwać eskadrę Pięknisiów – zauważył astrolokator. – Są nieco bliżej niż my...

– To się dopiero okaże – ucięła Czwórka. – Dobrze. Pent, Synchron. Jak z porucznikiem Kahlem?

– Cała eskadra jest w synchronizacji z „Altairem” – odpowiedział jej komputerowiec z Serca. – Stały przekaz audio i holo plus dane techniczne.

– Jesteśmy wciąż otwarci na wiązki kontaktowe?

– Tak jest. Kapitan podporucznik Tolk uruchamia synchronizację eskadry za trzy... dwa... jeden... i zero.

Lekki szum aktywujących się programów przemknął po „Krzywej Czekoladce”. Ciężki skokowiec „Drań” Tolka zapanował nad programami nawigacyjnymi skokowca. Tsara oderwała na moment dłonie od przyrządów. Podporucznik nie ślęczał im może nad głową na co dzień, uznając, że każdy ze skokowców może działać indywidualnie, ale odgórnie narzucone dane nawigacyjne miały swój priorytet wykonawczy. Digit usiadła w kapitańskim fotelu.

– Są punkty nawigacyjne – poinformował Toc Trink. Digit kiwnęła głową, ale Tsara zauważyła, jak niemal przelotnie dotyka ramienia chłopaka. Dobra pani kapitan uznała, że czas potwierdzić psychologiczne wsparcie.

– Tsara – odezwała się do niej – wykonuj.

– Wykonuję – odpowiedziała głucho, mocniej łapiąc za uchwyt i przekazując energię rdzeniową do dysz wylotowych.

Cała eskadra Drani przyspieszyła, ale nieznacznie, utrzymując stały szyk. Skokowiec „Balerina” kapitana Sevensesa wysforował się na moment, ale pilot Susie Winter wyhamowała od razu, gdy trajektoria przestała się zgadzać z tą narzuconą przez kapitana podporucznika Tolka, siedzącego bezpiecznie na pokładzie „Drania”. Bombowce „Bella” i „Całus” leciały zwyczajowo z tyłu, a oba myśliwce eskadry – zarówno seraf o migotliwych, elektronicznych skrzydłach, jak i ciężki krwawnik – rozleciały się na boki, zgodnie z rozkazami. W ten sposób utworzyli nieco nienaturalny klucz z rozpostartymi szeroko skrzydłami: niepozorna drobnica, pył na tle kosmicznego ogromu.

– Kontakt sensoryczny – poinformowała Tsara.

– Wallenrode – zareagowała suchym tonem Digit – przekaz do analizy „Altaira”.

– Tak jest, pani kapitan.

Płynęli niespiesznie ku falującemu morzu Drugiego Promienia, który wyglądał niczym blizna na fantazyjnych kolorach mgławicy. Dane szły Synchronem. Ten jedyny, konkretny fragment zjawiska był na tyle spokojny, że istniała spora szansa przekazania danych bez wdania się w kolejną potyczkę.

– Istotnie, przypomina Promień – uznała mechaniczka Natarian. – O, tu. I w tym miejscu, gdzie widać te globule.

– Nie musisz zawracać sobie tym głowy, kochana – usłyszeli z Serca. – O tym, czy to na pewno jest Promień, zdecydują mądre głowy w SSS.

– Przecież widać, co to.

– Wpadnij do mnie – zachichotał Wallenrode. – Też coś ci pokażę, co równie wyraźnie „widać”. Może zanalizujemy to razem.

– Już lecę – prychnęła mechaniczka. Reszta załogi, podobnie jak kapitan, nie zareagowała. Wszyscy przyzwyczaili się już do aluzyjnych „żarcików” Penta.

– Analiza w toku – odpowiedział wciąż lekko rozbawiony komputerowiec. – Pani kapitan, mam potwierdzenia z „Drania” i „Baleriny”. Skany spięte i zsynchronizowane. Planowany czas kumulacji danych... dziesięć godzin?

– Świetnie – powiedziała Digit. – Tsara, autopilot. Trink: kiedy „Drań” przekaże współrzędne awaryjnego skoku, wpinasz je w system. Pent?

– Tak, pani kapitan?

– Daj mi Lorę. Może przyspieszy proces, jeśli wskoczy w samoświadomość symulacyjną.

– Już – zgodził się Wallenrode. Przez moment słyszeli klekotanie klawiszy w Sercu, a potem ujrzeli widmo małej dziewczynki o poważnej twarzy, wywołanej z elektronicznych zaświatów wykastrowanej Sztucznej Inteligencji „Krzywej Czekoladki”.

– Jestem – powiedziała.




Tak jak tyle skoków wcześniej, tuż po zostawieniu konsoli nawigacyjnej Tsara Janis udała się do zbrojeniówki.

W zasadzie nie potrzebowała żadnego pretekstu, by zbliżyć się do Malkolma. W czasie skanu czegoś, co mogło okazać się końcówką Drugiego Promienia, cała załoga zostawiła wszystko na automatyce. Pent wylazł z Serca zrobić sobie kawy. Natarian dorwała się do jakiejś pamięciowej płytki i wyświetliła dotykową holoksiążkę. Nawet Digit wyglądała na odprężoną, choć wciąż wpatrywała się w widok za neoszybą, wymieniając krótkie komentarze z wykastrowaną SI. Jedyną osobą, która jak zwykle zaszyła się w swojej kajucie, był młody astrolokator.

To, gdzie i po co Tsara idzie, nikogo więc nie obchodziło. A jej w pełni to odpowiadało.

Zbrojeniówka, umiejscowiona w okolicach prawej burty skokowca, nie była zbyt duża i z zewnątrz przypominała obłą, metaliczną narośl. Wystarczyło podejść bliżej, by usłyszeć cichy szum wzmocnionego pola magnetycznego znajdującej się tam neoszyby. Owo jajowate okno przecięto pajęczyną wsporników, upodabniających je nieco do plastra miodu. Na zewnątrz umocowano nieaktywne teraz działko wyposażone w suwnicę, umożliwiającą wybór niszczącej kadłub plazmy bądź osłabiających pole turbinówek. Ale Tartusowi nie wystarczało standardowe uzbrojenie: gdy Siły Północne w pełni zanalizowały jego skokowiec, okazało się, że podoczepiał do statku również kilka automatycznych działek laserowych wyposażonych w możliwość skupienia promienia oraz – najprawdopodobniej nielegalny – drgawnik sekty Despectum. Było to o tyle zagadkowe, że Wzgardzeni – jeszcze jako Elohim – chętnie doczepiali artefakty do swoich statków, ale już nie tak chętnie dzielili się własną technologią. Czyżby Fim miał z nimi własne interesy?

Cóż, mało wiedziała na temat handlarza, który tak bardzo zmienił jej życie. I przede wszystkim – życie jej męża.

– Malkolm? – szepnęła teraz, przechodząc przez automatyczny właz zbrojeniówki. – Jesteś tam? – dodała niepewnie. Nie czuła się zbyt komfortowo: z jednej strony chciała tu wejść, a z drugiej coś ją odpychało. – To ja. Tsara.

– Potwierdzenie jest konieczne – usłyszała chrapliwy, nieco rzężący głos. Wzdrygnęła się lekko, ale pacnęła we włącznik światła.

Reanimatorzy nie potrzebowali go może zbyt wiele, przestawiając się na podczerwień, ale chciała zobaczyć męża... Lampy zamigotały więc bezgłośnie i jajowata zbrojeniówka wyłoniła się z ciemności.

Cienie umknęły z wmontowanych w boczne ścianki szafek z uzbrojeniem i skafandrami próżniowymi, odsłaniając siedzącego bez ruchu cyborga. W typowej zbrojeniówce człowiek wisiał w specjalnej uprzęży, umożliwiającej mu zdalne sterowanie całością uzbrojenia i częścią podległych podzespołów, takich jak choćby transport energii rdzeniowej do systemu ofensywnego. Tu jednak z tego zrezygnowano, montując pośpiesznie „krzesło” – półautomatyczne siedzisko obrotowe, do którego przymocowano Reanimatora tak szczelnie, że trudno było wyczuć, gdzie Elektroniczny Pogrobowiec się kończy, a gdzie zaczyna się oprzyrządowanie. Rozwiązania tego typu stosowano zwykle na okrętach Stripsów.

– Słyszysz mnie? – spytała Janis.

– Potwierdzenie jest konieczne – powtórzył.

– Mamy chwilę – zaczęła, nieznacznie unosząc głos. – Wcześniej nie było jak... te wszystkie skoki... – powiedziała nieskładnie, usiłując wziąć się w garść. Gdzieś w tyle jej mózgu wirowało określenie, którego nie chciała użyć, a które domagało się wypowiedzenia. „Biedaczysko”. – Teraz coś skanujemy – wyjaśniła, starając się zapomnieć o swoim ulubionym słówku. – Zajmie to kilka godzin. – Urwała na moment i, niemal wbrew sobie, podeszła bliżej do siedzącego cyborga. – Malkolm... pamiętasz? Pamiętasz mnie?

– Konieczne jest poinformowanie, że obecna specyfikacja jednostki reanimacyjnej to R32C, kryptonim operacyjny „Rupieć” – wychrypiał w odpowiedzi. – Konieczne jest poinformowanie, że jednostka reanimacyjna R32C nie jest jednostką stopnia alfa.

– Nie rozumiem...

– Konieczne jest poinformowanie, że zbawienie stopnia alfa oznacza zbawienie przy zachowaniu przydatnych dla Symulacyjnej Techniki Rozwoju Intelektu Postludzkiego cech osobowości i pamięci jednostki poddanej procesowi – wytłumaczył Reanimator. – Konieczne jest poinformowanie, że jednostka reanimacyjna R32C nie jest jednostką stopnia alfa.

Tsara przemogła się, podeszła jeszcze krok i stanęła tuż obok Elektronicznego Pogrobowca. Mogła mu przyjrzeć się wreszcie dokładniej i to, co zobaczyła w mżącym świetle zbrojeniówki, sprawiło, że słowo „biedaczysko” wypłynęło na jej wargi. Wypowiedziała je bezgłośnie, nie zdając sobie sprawy z tego, co mówi.

Malkolm wyglądał staro.

I nie chodziło tylko o jego część biologiczną – głowę, wyglądającą jak twarz naciągnięta przemocą na kulę podzespołów i kabli. Jego fragmenty ciała, takie jak prawa ręka czy część nogi, opanował podrdzewiały metal. Janis wyglądał, jakby przemocą wciśnięto go do mechanicznej klatki, która rozerwała go i złożyła z powrotem, po drodze rezygnując z kilkunastu ważnych części na rzecz czegoś wyciągniętego ze złomowiska. Tylko jego oczy wydawały się nietknięte, niczym zamrożone w niewidzialnej warstewce lodu.

– Patrz – powiedziała Tsara, wyciągając elektrosztylet. – Pamiętasz go, Malkolm? To twój Jad. Nie zabrali mi go... Poznajesz? – Aktywowała ostrze, pozwalając, by po jego powierzchni przemknęły niewielkie, migotliwe iskierki. – Jest twój... – powtórzyła, ale Reanimator nie odpowiedział.

Patrzył bez słowa na broń, aż do momentu, w którym wygasiła sztylet.

– Malkolm... – szepnęła, nachylając się nad resztką ucha byłego najemnika, w którą wkomponowano elektroniczny mikrofon. – Możesz mnie nie pamiętać. Możesz nie pamiętać swojej broni, z którą zwykle chodziłeś nawet do toalety. To teraz nieważne. Nie wiem, ile to zajmie czasu... ale wyciągnę cię z tego. Obiecuję. – Przerwała na chwilę, zastanawiając się, czy Janis słucha i czy cokolwiek rozumie. – Zrobię to, choćbym miała cię zabić – dodała. – Nie zostawię cię. Rozumiesz?

– Konieczne jest poinformowanie, że...

– Nic nie mów – przerwała mu rozkazującym tonem. Schowała Jad do pochwy przypiętej do paska kombinezonu. Nigdy wcześniej nie odezwała się tak do męża i to jeszcze bardziej spotęgowało wrażenie nienaturalności całego dialogu. – Załatwię to, w porządku? To wszystko, co musisz wiedzieć.

– Personel SN na stanowiska – huknęło nagle głosem kapitan Digit. – Mamy wyjście głębinowe. Powtarzam: mamy wyjście głębinowe.

– Plaga – syknęła Janis, odwróciła się i wyszła ze zbrojeniówki.

– Tu kapitan Tolk – rzucił głośnik. – Szyk defensywny. „Cisza” i „Zapłata”, pozycje zero dwa. Wykonać.

Tsara przyspieszyła kroku, przechodząc przez krótki korytarzyk. Po co ustawka obronna? Wyłazi coś sporego, pomyślała, zbliżając się do konsoli nawigacyjnej. Toc Trink, co nieco ją zaskoczyło, był już na miejscu i dotykał konsoli czarnymi rękawiczkami. Usiadła na miejscu pilota.

– Centralnie przed nami – poinformowała Digit. – Jedno z ech głębinowych. System prognozuje aktywację za niecałą minutę.

– Świetnie – mruknęła Janis. – Synchronizuję szyk – dodała, przestawiając stery na priorytet „Drania”. – Mam nadzieję, że młody nie rozwali nam łajby.

– Tsara, język.

– Przepraszam, pani kapitan – skrzywiła się była najemniczka. Digit okazała się dość wyczulona, jeśli chodziło o stopnie wojskowe.

– Trzydzieści sześć sekund – poinformowała wciąż wyświetlona Lora. – Uwaga. Korekta. Piętnaście. Siedem.

– Co ty wygadujesz? – zaciekawiła się Tsara. Ale wykastrowana SI nawet nie spojrzała w jej stronę.

– Korekta – powtórzyła. – Dwanaście. Trzy.

– Coś jest nie tak – zauważył cicho Trink. – Jeśli to Drugi Promień, to dziwnie rezonuje.

– Pent – odezwała się szybko Digit – masz coś z Serca?

– Jeszcze nie, pani kapitan – dobiegło nieco zawstydzonym głosem. – Za chwilę...

– Za chwilę to będzie wyjście z Głębi, Wallenrode.

– Już jest – zauważył Toc i w tym samym momencie jedno z widocznych ech nabrało realniejszej struktury i wypluło ciemny, nieforemny kształt.

„Krzywa Czekoladka” zabrzęczała cichym, basowym alarmem głębinowym trzeciego stopnia.

– Pozostać w szyku – usłyszeli głos Tolka. – „Cisza”, „Zapłata”: udzielam zezwolenia na bliski skan.

Znowu wysyła myśliwce, skrzywiła się w myślach Tsara. Tyle razy Digit sugerowała mu, że powinien wysłać nas... ale to jedno ubzdurał sobie tak mocno, że nawet manipulacja Czwórki nic nie dała. Ale może to i lepiej? Nie miała specjalnie ochoty zbliżać się do... tego czegoś.

– Jestem w zasięgu – usłyszeli głos Tifta Hata z krwawnika „Zapłata”. Ciężki, głębinowy myśliwiec zrzucał im już dokładniejszy obraz i dane, podobnie jak seraf Despectum.

– Dlaczego tylko jedno wyjście z Głębi? – zaciekawiła się przybyła właśnie do SN Natarian. – Czy w Synchronie nie mówili, że Promień aktywuje się cały naraz?

– Może to nie jest Drugi Promień – zauważyła Tsara.

– Żałość – usłyszeli w tym samym momencie raport z serafa. Pilot „Ciszy” minął krwawnik i zatrzymał się niemal tuż nad przybyłą jednostką. – Żałość.

– Co on mówi? – nie zrozumiał Trink.

– Żałobnicy – poinformowała sucho Digit. – A raczej to, co z nich zostało.

– Kurs zbliżeniowy – zdecydował kapitan podporucznik Tolk. – „Balerina” i „Krzywa Czekoladka”, przodem.

No jasne, pomyślała kąśliwie Janis. Ale po chwili zapomniała o kolejnej zachowawczej decyzji dowódcy eskadry. Głównie dlatego, że to, co zobaczyli, nie wyglądało do końca jak okręt kseno.

W zasadzie trudno było powiedzieć, co to jest.

Część statku z pewnością była czarną jednostką Żałobników, mniej więcej wielkości skokowca. Ciemny, pozornie martwy statek – część Floty Kseno – przypominał nieco terrańską płaszczkę, której ciało napuchło tak, jakby coś rozsadzało ją od środka. Na tym jednak podobieństwo z jednostką Obcych się kończyło, ponieważ połowa statku wyglądała na połączoną ze zwykłą ludzką fregatą – której barwy i kształt sugerowały, iż znajdowała się niegdyś w siłach Obrębu Państwa. Pomiędzy okrętami nie było widać choćby śladu standardowych łączeń czy spawań: jeden wypływał niejako z drugiego, wciąż drżąc od pogłębinowego widma.

– Co to? – spytała niepewnie Tsara. – Coś z Trzonu?

– To nie Trzon – zaprzeczyła Digit. – Raczej fragment zwykłej Floty Konsensusu...

– Nie wygląda na zwykły.

– A więc to coś, czego przedtem nie widzieliśmy.

– Dlaczego tak się łączą? – nie dawała za wygraną Janis. – Tak chyba robią adsorpy? A to przecież tylko statek kseno...

– Obrzydliwe – skwitowała Natarian.

– Adsorpy tak nie robią – zauważył cicho Trink. – Łączą się punktowo, a nie... zlewają ze statkiem.

– Czyli ta fregata to jest wiropeks, czy nie? – spytała mechaniczka.

– Nie wiem.

– Powierzchnia jest bardzo... nieforemna – doleciał do nich głos Tifta Hata z „Zapłaty”. – Absorbuje światło. To na pewno konstrukcja Żałobników... przynajmniej w połowie.

– Hat – usłyszeli głos Tolka – zacznij nadawać do fregaty. Standardowe wezwanie.

– Już próbowałem, dowódco. Zero odpowiedzi i zero odczytów energetycznych. To skorupa. Nie mam pojęcia, jak przebyli Głębię.

– Skanuj aż do... chwileczkę... – urwał znienacka Tolk. Głośnik trzasnął, najwidoczniej dowódca eskadry zakończył połączenie.

– Pani kapitan! – zamiast kapitana podporucznika usłyszeli krzyk Penta Wallenrode’a. – Mamy coś! „Balerina” złapała sygnał z tej fregaty!

– Synchronizuj.

– Już!

– Pomocy – doleciało z głośnika. Głos był rozdarty, ale donośny: opadał ku dołowi nienaturalnym basem, jakby coś uszkodziło mikrofon kontaktowy. – Pomocy.

– Co to takiego?! – sapnęła Natarian. – Prosi o pomoc? Ktoś tam jest?

– Też już to łapiemy – zauważył Wallenrode, puszczając sygnał na głośnik.

W „Krzywej Czekoladce” rozbrzmiało wołanie: tym razem sygnał był czystszy i Tsara miała pewność, że słyszy coś jeszcze oprócz ludzkiego głosu. Elektroniczne trzaski? A może metaliczne „mamrotanie”? W każdym razie brzmiało to dość nieprzyjemnie.

– Kapitan Digit – przekaz zagłuszył głos Tolka. Dowódca eskadry brzmiał rzeczowo, ale dziwnie martwo. – Jestem zdania, że zdalnie nic się nie dowiemy. Doczepiacie „Krzywą Czekoladkę” do fregaty. Robimy rekonesans.

– Panie kapitanie – odezwała się natychmiast Czwórka – zalecałabym głęboki skan, zanim...

– Nie ma na to czasu – przerwał jej. – Mamy sygnał synchroniczny z systemu Labzo. Nie utrzymają pozycji. Zamierzają skoczyć do nas i zapewne nie będą sami.

– To wezwanie pomocy brzmi jak uszkodzone nagranie – odparła. – Z całym szacunkiem, ale ryzyko...

– Jak mówiłem, nie ma na to czasu – uciął ponownie Tolk. – Nie musimy się zresztą przejmować ryzykiem. Masz na pokładzie specjalistę od tego typu zadań... – Tolk urwał na moment i dodał, tak samo zimno i profesjonalnie jak poprzednio: – Wyślesz Tsarę Janis. Bez odbioru.

O ty pieprzony gnojku, pomyślała była najemniczka.





Utrzymanie strategicznej pozycji w kosmosie tylko z pozoru wydaje się absurdem. Tak olbrzymia przestrzeń jest bowiem dla nas zbiorem punktów. Punktów, w których nasze skupione siły muszą stawić opór.


Ho Mato, Marszałek Sił Wschodnich, fragment jednej z wypowiedzi synchronicznych





Głównodowodzący Flotylli Piętnastej Ramienia Perseusza, znanej także jako Flotylla Zemsta, kapitan superkrążownika „Gniew” generał Piecky Tip, nie mógł do końca zrozumieć, co się z nim dzieje.

Cała Piętnastka zajęła strategiczną pozycję w Obrębie Państwa, tym samym stając się nominalnie częścią Sił Wschodnich. Złożona z „Gniewu”, a także z czterech dywizjonów krążowników, sześciu dywizjonów niszczycieli i ośmiu fregat, robiła imponujące wrażenie. Do flotylli dołączono też około dwudziestu skokowców i kilkanaście eskadr myśliwców wraz z bombowcami.

Zgodnie z wytycznymi Zemsta wyszła z dziury głębinowej Palomar wprost w oddaloną około dziewiętnastu tysięcy lat świetlnych od lokalizacji terrańskiej gromadę Palomar 10 w gwiazdozbiorze Strzały, znaną także jako GCI 111. Do jednoczesnego przybycia głębinowego flotylli użyto Synchronu, w pełni zastępującego przestarzałą technologię Horyzontów, synchronizujących loty grupowe. Cenny Synchron... Poziom udostępnionej ludzkości przez Maszyny technologii wciąż trudno było oszacować – spekulowano, że gdyby nie Jedność, Konsensus odniósłby pełny sukces już po jednym błękitnym roku Wojny Naporu.

Na szczęście Maszyny nie zamierzały na to pozwolić.

Część ich armady – a dokładnie jej Fragment, jak to określały – dotarła do boi lokacyjnej Palomar 10 zgodnie z wcześniejszymi ustaleniami. Składała się z około dwunastu geometrii posiadających jedną cechę wspólną – ciemny, metaliczny kolor i wyrafinowaną prostotę kształtów. Największe z okrętów przybrały formę wielościanów, mniejsze – o wiele prostszych konstrukcji, stożków czy kul. Wszystkie te statki zdawały się nie latać, a tańczyć w przestrzeni kosmicznej. Dodatkowo trudno je było dostrzec, niczym najlepsze z autokamuflujących się jednostek Państwa. Dopiero przekaz energii rdzeniowej (o ile Maszyny korzystały z rdzeni) sprawiał, że powierzchnia brył rozjarzała się plątaniną kolorów i wykresów. Ale to nie to powodowało rozdrażnienie generała. A przynajmniej nie tylko to.

Przede wszystkim odczuwał głęboki dyskomfort na widok Broni.

To, że ma do czynienia z legendarnym uzbrojeniem Maszyn, zrozumiał od razu, gdy tylko dostrzegł przybyłą razem z Fragmentem hiperboloidę. Dziwaczny okręt wielkości superkrążownika miał niespotykanie skręconą oś symetrii. Usłużny Synchron wyjaśnił Piecky’emu, że patrzy na „hiperboloidę jednopowłokową” przekręconą w „przekształcenie afiniczne”. Konstrukcja wyglądała przez to niemal na figurę niemożliwą – głównie z powodu swej wysoce plastycznej struktury. I kto wie, być może taka była. Generał miał wrażenie, że jej powierzchnia drży barwą widmową, zupełnie jakby okręt wciąż połowicznie tkwił w Głębi.

Widmo, uznał. Przeklęte, głębinowe Widmo.

Drażniło go także, że ów okręt de facto nie ma Broni. Sam jest Bronią... i świadomość tego, co on, Piecky, zamierza z nią zrobić, sprawiała, że robiło mu się niedobrze.

Drugą sprawą, jaka go zdenerwowała – i to o wiele bardziej – była Fibonaccia.

Świetnie rozumiał, dlaczego tak nazwano ten Byt Maszynowy. Najwyraźniej Jedność uznała, że kontakt z Maszyną mającą pośrednio upamiętnić nazwę superkrążownika „Divina Proportio” – a więc słynny boski lub złoty podział matematyczny, który analizował między innymi średniowieczny Fibonacci – ułatwi ludziom współpracę. Niestety, z jakichś niezrozumiałych przyczyn Jedność uznała także, że Fibonaccia będzie – przynajmniej pozornie – wyglądać na dziewczynę w wieku Piecky’ego Tipa. Jak nastolatka. A dokładniej: będzie wyglądać jak nastoletnia piękność, której widok zapiera dech w piersiach.

Kpią ze mnie, zrozumiał, widząc pierwszy przekaz holo. Chcą mi zagrać na nerwach. Po co? Przecież mamy współpracować! A może nie rozumieją, co się ze mną dzieje? Czy raczej... może świetnie o tym wiedzą?

Cóż, jeśli rozumiały to Maszyny, to mógł im pozazdrościć. Sam tego do końca nie rozumiał. Wcześniejsze wspinanie się po szczeblach kariery, która znacznie przyspieszyła wskutek Naporu, angażowało wszelkie jego siły i pragnienia. Złote dziecko Zjednoczenia, dziecko geniusz, dzieciak w kapitańskiej czapce, gwiezdny smarkacz – znał wszystkie te określenia i kompletnie mu one nie przeszkadzały. Skupiał się tylko na pracy i analizował wszystko na zimno, bez potrzeby używania nieopłacalnej empatii. Być może niektóre z jego decyzji można było uznać za egotyczne bądź przesadzone, ale – w konsekwencji – prowadziły go od zwycięstwa do zwycięstwa. Nawet porażki – jak choćby dawne zniknięcie skokowca „Wstążka” – nie zaszkodziły mu specjalnie w karierze. Był zatem pewny, że nic go już nie powstrzyma w sięgnięciu po stopień Admirała Flotylli, a może kiedyś... i Marszałka Sił.

Aż do momentu, kiedy zobaczył Fibonaccię.

Objawiła mu się z początku jako mało wyraźne holo, tak jakby Maszyny testowały jego odbiór projektu. Miała lekko zawadiacką, czarną grzywkę, upodabniającą ją nieco do nieżyjącej już kapitan Anabelle Locartus – ale na tym podobieństwo się kończyło. Jej twarz upstrzono kilkoma drobnymi piegami. Wydawała się drobna, ale silna. A jej oczy... tego nie potrafiło dobrze przekazać holo... ale były czarne jak dwie czarne dziury wypełnione poświatą odległych gwiazd.

Piecky Tip, widząc ją, natychmiast pojął, czemu ją stworzono.

Wyprodukowane przez Jedność Czwórki miały ten sam pozorny wiek – wiek osiągnięcia pełni dojrzałości biologicznej, wynoszący około dwudziestu kilku lat. Maszyny ustawiały je na granicy, poza którą każda następna sekunda oznaczała proces nie dojrzewania, a starzenia. W ten sposób Czwórki zostawały niejako zamrożone na idealnym etapie produkcyjnym, w ramach którego typowy przedstawiciel gatunku ludzkiego szuka sobie partnera. Świetnie wyważony, złoty środek. Stworzenie nastolatki, a więc symulacji nieukończonego, niedojrzałego organizmu, wydawało się im zapewne nielogiczne i nieefektywne.

Ale było tak, rzecz jasna, do teraz.

Bo oto przed Pieckym pojawiła się nastolatka: piękna i świeża jak pierwszy podmuch wiosny, jak delikatne krople ciepłego deszczu. Dostosowana idealnie do jego wieku – być może jeden z wielu egzemplarzy, które Jedność zamierzała wymieniać rok po roku, aby jego „żeński odpowiednik” w sposób „naturalny” dotrzymał mu towarzystwa. A może – perfidnie – Fibonaccia pozostanie w tej postaci, jako ucieleśnione marzenie, które wraz z upływem czasu stanie się coraz bardziej bolesne?

Sukinsyny, pomyślał, patrząc na dziewczynę, która uśmiechała się do niego lekko – zawadiacko, a jednocześnie nieśmiało – zapewne badając jego psychologiczne preferencje. Bo fizyczne... cóż, znali je doskonale. Nieprzypadkowo ta przeklęta, piękna Czwórka została wzorowana na Locartus czy jednej z jego podwładnych... którą swego czasu pozwolił sobie nieźle wymęczyć, dając jej zadania znacznie przekraczające jej możliwości. To, jak sobie z nimi poradziła, wzbudziło w nim podziw, którego implikacji nie rozumiał aż do momentu, gdy ujrzał Maszynę przypominającą nieco Amę Tert.

Przeklęte, plagowe ustrojstwo!

– Ciekawa nazwa flotylli, generale – powiedziała Fibonaccia tuż po wymianie podstawowych grzeczności. – „Zemsta”. Ma zapewne jakiś wydźwięk psychologiczny?

– Niekiedy się to sprawdza – przyznał, starając się odwrócić wzrok od spowitego przez mgielkę holo. – Takie proste hasła pozwalają łączyć ludzi.

– Ciekawe – przyznała głosem, który sam w sobie mógł przyprawić o dreszcze. – Muszę to zapamiętać. Mój Fragment ma po prostu numer, i to wszystko. Trzynaście. To szczęśliwa liczba?

– Poniekąd – uśmiechnął się krzywo. – Ale skoro przeszliśmy do pytań... Czy ten konkretny statek – wskazał hiperboloidę na holo – to jedna z Broni?

– Tak – przyznała. – Typowy zasięg, Wypalenie Punktowe. Nie jest to może historyczny tytan „Nihilum” albo pancernikowe aksjomaty, ale jest wystarczająco mocna, choć nie stworzy Wypalenia Właściwego, z opcją samoreplikacji.

– Więcej nie trzeba – przerwał jej, czując dziwną suchość w ustach. Samoreplikacja? – Tyle w zupełności wystarczy.

– Świetnie. – Maszyna uśmiechnęła się i Piecky, ku swojemu zaskoczeniu, odpowiedział jej uśmiechem. – W takim razie możemy chyba przejść do planowania. Zapowiedział pan operację i oto jesteśmy. Może powie pan nieco więcej na jej temat?

– Oczywiście – zgodził się, besztając w duchu za uśmiech – ale już w trakcie spotkania. Ustalmy je może za... – zerknął na niewielki holorzutnik w kajucie kapitańskiej – pół błękitnej godziny? Do tego czasu Fragment Trzynasty powinien zakończyć pełną synchronizację z Flotyllą Piętnastą. Proponuję bezpośredni przekaz holo do SO, Sali Operacyjnej „Gniewu” – dodał już zupełnie pewnym i spokojnym tonem. – Łącze w bezpośrednim kontakcie z poszczególnymi Sztabami Strategii Synchronicznej GSZ. Będzie nieco tłoczno, ale nie licząc dowódców naszych okrętów, pozostali pojawią się w formie płaskiego, wizyjnego tła – zakończył. – Czeka nas więc zaledwie drobna niedogodność. A zatem: pół godziny? – dodał z uśmiechem, ale tym razem był to uśmiech pełen wewnętrznej siły, bez śladu wcześniejszej niepewności.

– Tak – zgodziła się Czwórka. – Tylko, jeśli pan pozwoli, generale, zjawię się osobiście. Nie przepadam za holo – wyjaśniła, odpowiadając mu niewinnym uśmiechem.

A potem zniknęła, pozostawiając po sobie lekki powidok i skrzywioną wciąż w martwym uśmiechu twarz Piecky’ego Tipa.




Niespełna piętnaście minut po zakończeniu synchronizacji flot pułkownik Ama Tert, kapitan krążownika „Grzmot”, dostała osobiste wezwanie od generała Tipa. Wezwanie, w którym Piecky wyraźnie nalegał na jej fizyczną obecność na pokładzie „Gniewu”.

– Niemożliwe – mruknęła do siebie, wciąż spoglądając w zdumieniu na niewielki komunikat, płynący dzięki personalowi po powierzchni jej oka. – Poruczniku Kreptow?

– Tak, pani kapitan?

– Przejmuje pan dowodzenie – poinformowała swojego pierwszego pilota. – Mam udać się osobiście na „Gniew”.

– Tak jest, pani kapitan – odparł oficer i wstał ze swojego zwyczajowego stanowiska w stazo-nawigacji „Grzmotu”. – Kapitan opuszcza SN – poinformował przez interkom załogę i wykonując sztywny ukłon, stanął obok fotela kapitańskiego, który, zgodnie z nowymi wojskowymi zwyczajami, wprowadzonymi przez program militaryzacyjny Jedności, miał zająć dopiero, gdy Tert opuści SN krążownika.

– Dominik – dodała ciszej Ama, już mniej kurtuazyjnie – nie rozbij naszej nowej łajby, z łaski swojej.

Porucznik nie odpowiedział, ale mrugnął, wciąż stojąc w postawie zasadniczej. Tert uśmiechnęła się i skierowała w stronę odległego wyjścia.

To, że otrzyma „Grzmot”, było w zasadzie pewne od momentu, gdy Piecky dostał wyższe stanowisko, flotyllę i superkrążownik. Załoga „Grzmotu” i dodatkowy personel zostali wówczas przeniesieni na świeżo wybudowany „Gniew”: jeden z nielicznych okrętów powstałych od wybuchu Wojny Naporu. I tak była zaskoczona, że Piecky – ze swoim nowym tytułem generała – nie trafił na jeden z nielicznych pancerników, ale z tego, co słyszała, po pierwsze, pancerniki pozostawały w Systemach Wewnętrznych, a po drugie, tak wielkimi – bo dochodzącymi do dwóch i pół kilometra – jednostkami zarządzały zespoły generalskie, otrzymujące bezpośrednie rozkazy na stałym łączu z SSS. O rzekomo ponadpięciokilometrowych superpancernikach wiedziała tyle, co wszyscy – niewiele. Po Siłach krążyły plotki, że formuje się z nich ostatnią linię oporu gdzieś głęboko w Systemach Wewnętrznych.

Co do jej ukochanej „Terry”, to przejął ją drugi pilot Javrez Hutana, świeżo upieczony podporucznik. Teoretycznie mogła go awansować wyżej, tak jak Kreptowa, i zabrać do siebie, ale uznała, że powinien najpierw udowodnić swoją przydatność w dowodzeniu. Dodatkowo, chciała mieć przy sobie Kreptowa. Może było to egoistyczne... ale potrzebowała kogoś, komu mogła zaufać na tyle, by uczynić go na „Grzmocie” swoją prawą ręką. Postąpiła tym samym nieco inaczej niż Piecky Tip, który wolał umieścić ją na swym starym krążowniku, zamiast ustawić w wysokiej pozycji zastępcy na superkrążowniku. To stanowisko trafiło się z kolei Gebowi Gutowskiemu, pierwszemu pilotowi „Grzmotu”, obecnie także w randze pułkownika.

W takim razie po co mnie teraz ściąga na „Gniew”? Odrywa mnie od załogi, i to w momencie, kiedy łączymy się z Fragmentem Maszyn... Synchron by nie wystarczył? Niech cię Plaga, Tip, skrzywiła się, kierując w stronę hangaru i stanowiska tepeków. Masz Geba, jego klonopodobnych braci, Roberta i Hamta... i cały wcześniejszy personel „Grzmotu”. Po co ci jestem potrzebna, skoro pozostali kapitanowie statków zjawią się jako holo?

To posunięcie było niepokojące, uznała. Wyróżnienie, które zostanie źle odebrane, chyba że generał zwoła osobiście i pozostałych.

Ale miała co do tego silne wątpliwości.

– Mamy opóźnienie, pani kapitan – poinformował ją oficer nachylony nad niewielką konsolą nawigacyjną tepeka.

– Już przebiera nogami... – mruknęła do siebie, ale głośniej powiedziała tylko: – W takim razie startuj. I jeśli to możliwe, omiń geometrie. Nie mam ochoty na nie patrzeć. A już na pewno na tę z Bronią. Przyprawia mnie o dreszcze.

– Tak jest – powiedział oficer, wyciągając uchwyty sterownicze z konsoli nawigacyjnej tepeka.




– Nie – zaprzeczył niespełna dziesięć minut później generał Piecky Tip, rozmawiając z Irą, wykastrowaną SI „Gniewu”. – Po prostu wyczyść wszystkie niepotrzebne dane. Za dużo tego śmiecia. – Machnął ręką w stronę płynącego przez Salę Operacyjną holo, ukazującego Wypaloną Galaktykę. – Tylko obszary strategiczne. Przyczółki Głębinowe, punkty Czerwonej Obrony Planetarnej, rozpiskę flot i flotylli... Plus linie i wektory natarć. Świeży Synchron.

– Oczywiście, panie generale – zgodził się Ira. Wyglądająca na siwego starca SI zamigotała i zniknęła.

– Nie cierpię tych graficznych objawień – chrząknął Piecky, odwracając się w stronę przybyłej Amy Tert. – Wykastrowane SI powinny być co najwyżej głosem w maszynie, a nie duchem – dodał nieco zgryźliwie, co zaskoczyło Tert. Dziwiła się do momentu, w którym ujrzała Fibonaccię.

A więc to tak, zrozumiała. Nastoletnia Czwórka. Ciekawe, czy Tip zdaje sobie sprawę z tego, co zamierzają mu zrobić. Zapewne wie, uznała, patrząc z ciekawością na drobną, niemal dziecięcą sylwetkę Maszyny, która – czy to wskutek swojej prawdziwej mechanicznej natury, czy dzięki wyrafinowanemu programowi psychologicznemu – patrzyła z pozornym niedowierzaniem na leniwie obracającą się mapę. Jej piękne, czarne oczy były rozszerzone w zachwycie, a usta lekko rozchylone, tak jakby to naprawdę Niewinność stanęła u progu Wiedzy.

Znają preferencje Tipa, uznała Ama. Dlatego jest taka pozornie... bezbronna, a zarazem posiada dużą władzę. Zupełnie tak samo jak on.

– Piękne – powiedziała Maszyna miękkim, nieco zachrypniętym głosem. – Prawda?

– Pod warunkiem że program nie nałoży pasm Wypalenia – zauważyła twardo Tert. Czwórka odwróciła się w jej stronę i przez ułamek sekundy Ama oglądała, jak przez twarz Maszyny przemyka drobny grymas niezadowolenia. Punkt dla mnie, kochana. – Wówczas nie wygląda już tak pięknie. Przypomina wtedy nieco przejrzały ser z pajęczyną pleśni.

– Bardzo... obrazowe porównanie, pani pułkownik – zgodziła się Fibonaccia. Czwórka cofnęła się od mapy i zerknęła na Piecky’ego. – A pan jak uważa, generale?

– Niestety, nie oceniam map galaktycznych w kontekście artystycznym – uciął Tip i Ama z zadowoleniem uznała, że jej chłodny komentarz pomógł generałowi odzyskać rezon. – Co przypomina mi o tym, że goni nas czas. Panie pozwolą.

Obie kiwnęły głowami, ale Tip nie potrzebował najwidoczniej przyzwolenia, bo nachyliwszy się nad nadzorowaną przez Irę konsolą SO, wybrał klawisz otwarcia spotkania. Z wolna wielkie pomieszczenie superkrążownika zaczęły wypełniać holo kapitanów poszczególnych okrętów Piętnastki i pierwsze, mgliste nieco projekcje z odleglejszych części Galaktyki – w tym i trzech Sztabów Strategii Synchronicznej z ich dyżurującym personelem wojskowym.

– Witam i może od razu pozwolę sobie przejść do rzeczy – wygłosił krótko Tip, gdy ostatnie z oczekujących holo zostało wrzucone przez Synchron. – Dla tych z państwa, którzy zaangażowani są w utrzymanie linii międzyramionowej w północnej, południowej i zachodniej części Wypalonej Galaktyki: generał Piecky Tip, głównodowodzący Flotylli Piętnastej Ramienia Perseusza, znanej także jako Flotylla Zemsta, w kooperacji z Fragmentem Trzynastym Armady Maszyn, reprezentowanym przez Byt Maszynowy Fibonaccia typu czwartego. – Wskazał na lekko uśmiechniętą Maszynę. – Jak widzą państwo w Synchronie, okupujemy właśnie Przyczółek Głębinowy o numerze katalogowym dwadzieścia trzy, znany też pod nazwą dziury Palomar w gromadzie Palomar 10, gwiazdozbiór Strzały, Obręb Państwa. – Pozwolił, by Ira zgrabnie powiększył interesujący fragment na holomapie Wypalonej Galaktyki. – Operacja, którą zamierzam pokrótce omówić, została wstępnie zaaprobowana przez Marszałków wszystkich Sił. Jak rozumiem, obecni synchronicznie Konsultanci odpowiedzialni za kwestię ludności cywilnej muszą wyrazić jeszcze swoją aprobatę... ale podkreślam, że liczy się czas.

– Co pan proponuje? – spytało jedno z widm, należące do Konsultantki Sił Zachodnich Alais Tyhne.

– Operację „Ramię” – odpowiedział szybko Piecky. – I z góry proszę o wybaczenie obecnych tu Marszałków, gdyż zaprezentowana wcześniej strategia nie do końca odpowiada temu, co zamierzam za chwilę pokazać.

Co ty wyrabiasz, Tip, jęknęła w duchu Ama Tert. W SO zaszumiało: nikt nie spodziewał się takiego obrotu sprawy. Jak to: „nie do końca odpowiada”?

– Proszę nam to wytłumaczyć, generale – przez ogólną wrzawę przebił się głos Marszałka Sił Wschodnich Ho Mato. – Z tego, co nam wiadomo, za moment dotrą do pana Flotylle Dwunasta i Ósma. Czy nie miały one stworzyć linii obronnej w tym sektorze?

– Takie było pierwotne założenie – przyznał Piecky.

– Chce pan zatem powiedzieć, że dopuściliśmy do skupienia sił w ramach nieaktualnej już strategii? – spytał zimno Kerkos Sand, Marszałek Sił Północnych.

– Obawiam się, że tak – przyznał Piecky. – Ale uważam, że nie mamy innego wyjścia.

– Czy zdaje pan sobie sprawę, że ociera się pan o zdradę?! – syknęła Marszałek Sił Zachodnich Eve Tiss. Jej tłuste, wielkie holo wyostrzyło się nagle: Marszałek przysunęła się bliżej, wyłaniając się z płaskiego widma odleglejszych przeźroczy.

– Oczywiście. Zakładam jednak, że przed ogłoszeniem wyroku zechcą państwo wysłuchać tego, co mam do powiedzenia.

– To oburzające! – uniósł głos Sand. – Już w tym momencie mógłbym pozbawić pana dowództwa!

– Dlatego też obecna jest tu pułkownik Ama Tert, kapitan krążownika „Grzmot”, która w każdej chwili, zgodnie z pańskim rozkazem, może tego dokonać – zripostował Piecky. – Chciałbym jednak uprzedzić, że pozwolę sobie wówczas uznać, że operacja „Ramię” nie ma szans powodzenia, a tym samym wykasować ją z pamięci. Nie mam jednak pewności – spojrzał znacząco po holo kapitanów poszczególnych okrętów i na Czwórkę – czy cała Flotylla Piętnasta łącznie z Fragmentem Trzynastym przyjmie taki ruch bez zastrzeżeń... w obliczu zaprezentowanych przeze mnie za chwilę faktów.

– Postawił pan wszystko na jedną kartę – zauważyła sucho Marszałek Tiss. – Dobrze więc. Skoro tak gładko postanowił pan przekreślić swoją karierę wojskową, wysłuchamy, co ma pan do powiedzenia... generale – zakończyła, nadając ostatniemu słowu nieco ironiczny wydźwięk. – Zgodzą się panowie?

– Proszę zaczynać – powiedział lodowato Kerkos, przy wtórze cichego mruknięcia Ho Mato. – I szybko skończyć.

– Świetnie – zgodził się Piecky. – Ira, symulacja – powiedział szybko i obraz gromady Palomar 10 oddalił się gwałtownie, ustępując miejsca obrazowi całej Wypalonej Galaktyki.

– To, co państwo widzą – zaczął generał – to synchroniczny obraz przeprowadzanych operacji galaktycznych wraz z zaznaczeniem wszystkich Przyczółków Głębinowych i Iskrowych, COP, a także zwykłych sektorów przelotowych flot i flotylli oraz znanych nam lokalizacji Fragmentów. Mamy tu strategiczne przesunięcia linii frontu i linii obronnych. Dane te są jednak inne od tych, które już państwo znają. Dzieje się tak dlatego, gdyż pozwoliłem je sobie wzbogacić aktualnymi danymi prognostycznymi uzyskanymi ze Zbioru.

– Jakimi „danymi prognostycznymi”? Zbiór zniknął – przerwała mu zgryźliwie Konsultantka Sił Północnych Misterie Artez. – Zapomniał pan o exodusie całej sekty gdzieś w Galaktykę, pod koniec pierwszego roku Wojny Naporu?

– Ktoś, kogo Zbiór określa mianem Commissarium, skontaktował się ze mną błękitny tydzień temu – odpalił Tip. W SO zapadła najpierw cisza, a potem rozległy się głosy gwałtownego wzburzenia. Milczała tylko wyraźnie pobladła Artez.

– Ujawnił się Powiernik Zbioru? I przekazuje pan te informacje dopiero teraz?! – krzyknął Kerkos Sand.

– Brałem owego „Powiernika” za oszusta – odparł z prostotą Piecky. – Dopiero kilkanaście godzin temu uznałem, że istotnie przemawia on w imieniu Zbioru. Z tego, co się orientuję, Zbiór zawsze posiadał swych Powierników, czyli najwyższych Przedstawicieli sekty. Powiernik zachował co prawda swą zwykłą dla Zbioru anonimowość... ale możemy zakładać, że przemawiał w imieniu całej sekty. Podejrzewam, że to ktoś nowy: ktoś, kto zyskał niespodziewaną władzę w Zbiorze... i to całkiem niedawno.

– To jakieś kpiny – zauważył Marszałek Ho Mato. – Młody człowieku, chyba pan...

– Panie Marszałku – odezwał się nagle wyjątkowo zimno Piecky – dopóki nie podejmą panowie decyzji o pozbawieniu mnie stopnia i postawieniu przed sądem wojennym, byłbym wdzięczny za używanie mojego tytułu wojskowego, a nie słów, którymi próbuje się podważyć mój autorytet i zdyskredytować wobec mojej flotylli.

Tego jeszcze nie znali, pomyślała Tert. Nigdy nie widzieli go takiego. Pięknie, dodała w duchu, widząc, jak w całej SO zapada nagle kompletna cisza. Cóż, kochani Marszałkowie... witajcie w moim świecie.

– Mówiąc o strategii obejmującej Ramiona Galaktyczne, mówimy o strategii odnoszącej się do punktów – rozpoczął spokojnym, ale twardym głosem Piecky Tip. – Obszar Palomar 10, w którym aktualnie doszło do zgrupowania Flotylli Zemsta i Fragmentu Trzynastego, to, nie licząc odległego NGC 7492 czy M56 w gwiazdozbiorze Lutni, nasz podstawowy punkt oporu, z uwagi na obecne w nim dziury i iskry głębinowe prowadzące w głąb Ramienia Perseusza. To strategiczny trójkąt, który Konsensus musi opanować, by skutecznie zaatakować Ramiona Wewnętrzne w Obrębie Państwa. Pierwotne założenie polegało na utrzymaniu tej pozycji, tak jak w przypadku głównych Przyczółków Głębinowych w północnej, południowej i zachodniej części Wypalonej Galaktyki. W obliczu danych ze Zbioru chciałbym zaproponować coś innego.

– Jak na razie nie usłyszeliśmy niczego konkretnego – wtrąciła kwaśno Misterie Artez. – Tylko rzeczy oczywiste nawet dla Konsultantów, odpowiedzialnych przed ludnością cywilną Obrębów.

– Ma pani rację – przyznał jej Piecky. – Dlatego pozwolę sobie wzmocnić ową wypowiedź informacją, którą dostałem kilka godzin temu od Powiernika. Ira, holo – dodał i trójwymiarowa mapa Wypalonej Galaktyki przygasła, by po chwili rozbłysnąć na nowo. Holo trzęsło się nieco, jakby dopiero regulowało ostrość.

– Tip – usłyszeli. Głos zdawał się pobrzmiewać lekkim echem. – Ten przekaz powinieneś odebrać tuż przed planowaną operacją utrzymania Przyczółka Głębinowego Palomar 10. Patrz i słuchaj. Dane prognostyczne: dziewięćdziesiąt osiem procent pewności. Ekstrapolacja zdarzeń, ciągi przyczynowo-skutkowe: niepewność ułamkowa. Nie masz czasu, Tip. Nikt go nie ma. Jest już za późno.

– Na co niby za... – zaczęła Eve Tiss, ale Ramię Perseusza pokryło się nagle czerwonymi strzałkami wektorów.

Animowane strzałki ukazywały koncentrację sił Konsensusu, przełamującą z dziecinną niemal łatwością linie zaporowe przyczółków – i to nie tylko w obszarze Palomaru. Co najmniej siedemdziesiąt procent znanych ludzkości Flot Kseno i ich Trzonów uderzało we wszystkie główne przyczółki naraz, kompletnie nie przejmując się strategicznymi pozycjami COP, jakby nie interesowały ich już układy planetarne. Zarysowany strzałkami Perseusz w pewnym momencie zaczął wyglądać jak zroszony krwią.

– Trzecia faza Naporu – usłyszeli w tle głos Powiernika. – Tuż przed czwartą, rozgrywającą się niemal natychmiast po trzeciej. Nie powstrzymacie ostatniej, czwartej fazy, kiedy do niej dojdzie. – Zebrani w SO superkrążownika „Gniew” zobaczyli połyskliwą ranę ciągnącą się przez prawie całe Ramię Perseusza. – Ale możecie powstrzymać trzecią i tym samym osłabić impet ataku.

– Na co patrzymy? – spytała nieoczekiwanie Ama Tert. – Czy ta nić w Perseuszu to jednak Drugi Promień? On ma być czwartą fazą Naporu?

– Tak – odpowiedział tym razem Piecky.

Nikt nie skomentował jego słów. Wiedzieli, że tak może się to skończyć, zrozumiała z przerażeniem Ama. Wiedzieli i nic nie zrobili...! To, że nie utrzymamy Ramienia Perseusza, było od pewnego momentu pewne. Sama słyszałam plotki, tak samo jak te o Drugim Promieniu... Ale to...? Niemal natychmiastowy atak Konsensusu na Ramiona Oriona i Strzelca? Z Drugiego Promienia znajdującego się głęboko za wszystkimi Przyczółkami Głębinowymi? Na skupisko do tej pory bezpiecznych, nie do końca zmilitaryzowanych Systemów Wewnętrznych? Systemów, które według wyliczeń Marszałków i symulacji najpotężniejszych SI miały bronić się przez co najmniej kilka dekad Wojny Naporu?

– Ekstrapolacja zakłada, że to, co przybędzie, to nowy Konsensus – kontynuował głos Powiernika. – Coś innego niż siły kseno obecnie stacjonujące w straconych przez ludzkość Ramionach Zewnętrznych. Zakładam, że flota składająca się na Powrót Konsensusu musiała dokonać czegoś w rodzaju pełnej synchronizacji poza Wypaloną Galaktyką, co umożliwiło jej głęboki skok powrotny w dwóch falach. Taka synchronizacja była zapewne możliwa tylko w przestrzeni międzygalaktycznej. Gdyby nie to, Konsensus już znalazłby się w każdym fragmencie Wypalonej Galaktyki bez konieczności korzystania ze skoków, dziur czy iskier głębinowych. Reasumując: walczymy obecnie z pierwszą falą Powrotu. Drugi Promień to fala numer dwa Tych, Którzy Powrócili.

– Tylko nie to... – wyszeptała Alais Tyhne.

– Zbiór prognozuje, że tuż przed drugą falą Powrotu te siły Obcych, które znajdują się już w Ramionach Zewnętrznych, wejdą w trzecią fazę Naporu i zaatakują wszystkie Przyczółki Głębinowe Ramienia Perseusza, prowadzące w głąb Galaktyki – kontynuował Commissarium. – Tuż po tym nastąpi faza czwarta, czyli druga fala Powrotu Tych, Którzy Odeszli. Będzie to zarazem faza ostatnia. Jeśli tak zmasowany atak się powiedzie, to Konsensusu nie powstrzyma już nikt: nawet przymierze Maszyn i ludzi – zakończył głos.

Holoprojekcja zgasła.

W całej SO panowała pełna grozy cisza. W powietrzu ponownie rozbłysła zwykła mapa Wypalonej Galaktyki: obracała się leniwie, jakby drobne wektory posunięć, kolorystyka strzałek czy nawet kółka układów nie były niczym istotnym na tle mrugających gwiazd.

– Niech pan mówi o operacji „Ramię”, generale – odezwał się wreszcie Marszałek Sił Północnych Kerkos Sand. – Jakie są jej założenia? Szanse powodzenia? I, co najważniejsze, główne punkty?

– Jest tylko jeden – odparł Piecky Tip – choć do pełnej jego realizacji trzeba będzie zsynchronizować posunięcia nie tylko Piętnastki, ale wszystkich naszych flot, flotylli i Fragmentów w Przyczółkach Głębinowych Ramienia Perseusza. Szczęśliwie się składa, że większość z nich trwa wciąż na swoich stanowiskach. Operację zaczniemy tu, w Palomarze, synchronicznie nadzorując całość podobnych działań w Ramieniu i wycofując się powoli w głąb Wypalonej Galaktyki.

– Mamy się wycofywać? Zostawiając nasze przyczółki?

– Niezupełnie – zaprzeczył Tip. Wskazał na holomapę. – Wcześniej zastanawialiśmy się, dlaczego Napór nie wszedł w fazę ostrego ataku, decydując się tylko na drobne potyczki w Ramieniu Perseusza. Teraz wiemy już dlaczego: Obcym nie chodziło tylko o koncentrację sił i utrzymanie pozycji w Ramionach Zewnętrznych. Nie weszli w kolejną fazę Wojny Naporu, ponieważ czekali na drugą falę Powrotu.

– A zatem? Możemy już przejść do pańskiej propozycji?

– Tak, oczywiście. Jest ona bardzo prosta. – Nastolatek w kapitańskiej czapce zerknął kątem oka na patrzącą na niego Fibonaccię. – Jak zapewne państwo się domyślają, nie wystarczy zaminować wyjść z dziur i iskier. Musimy wypalić wszystkie strategiczne punkty Ramienia Perseusza. – Odwrócił się w stronę projekcji holo poszczególnych kapitanów. – Zniszczyć wszystkie znane nam i prowadzące w głąb Galaktyki boje lokacyjne, dziury i iskry głębinowe, a także w miarę możliwości wypalić jak największy obszar samego Ramienia. Musimy zrobić to szybko i jednocześnie, z wykorzystaniem pełnej mocy Synchronu. Jeśli bowiem tego nie uczynimy... Konsensus wypali nas. – Umilkł, czekając na jakikolwiek komentarz.

Nie doczekał się go jednak. Chyba po raz pierwszy od czasu powstania Galaktycznych Sił Zbrojnych, programu militaryzacyjnego Jedności czy podziału Sił nikt nie skomentował wojskowej koncepcji strategicznej.





Genotransformatory zostają niniejszym zakazane Dekretem Imperialnym, a ich użycie będzie ścigane z wszelką surowością Prawa Imperialnego i Kodeksu Wykroczeń. Wszelkie nieautoryzowane operacje genotransformujące zostają tym samym uznane za przestępstwo z paragrafu 2445B PI i 88 punktu KW, a same urządzenia genotransformujące zostaną zapieczętowane i przekazane poszczególnym Myślicielom Imperialnym oraz IKL – Imperialnym Korpusom Lekarskim.


uzasadnienie wyroku w sprawie genotransformatorów i ich użycia, dat. 126 Rok Imperialny,

Era Imperialna, autor nieznany





Jedno było oczywiste – to z pewnością nie był skokowiec.

Systemy więziennej planety Sigil, mieszczącej się w gromadzie kulistej Terzana 4, leżącej niemal dokładnie na Linii Południowej – umownej granicy pomiędzy Ligą a Państwem – wykryły go stosunkowo szybko, ale nie potrafiły wprowadzić w żaden znany rejestr. Miał prawie przepisową wielkość, ale wszystko wskazywało na to, że była to nieautoryzowana jednostka – najprawdopodobniej o pochodzeniu staroimperialnym.

– Przeklęte ustrojstwo – wycharczał Promień z Wysoka, główny Zarządca PW Sigil, szarpiąc za gałki komunikatora. – Nigdy nie działa, jak trzeba. Oby cię obesrało i obyś nie osiągnął Krucjaty – dodał, nawiązując do opiewanej przez Traktaty i myśli Państwa mitycznej krainy pozagrobowej. – Piet! Jesteś tam, do przeklętej Plagi?!

– Jestem, Zarządco – odpowiedział z przestrachem jego zastępca z głośnika nadającego na szerokiej wiązce planetarnej.

– Rusz tu dupę. Mamy nieautoryzowane wejście w okołoplanetarną.

– Ale...

– Rusz dupę, powiedziałem!

– Jestem na powierzchni! Poza Wieżą! Kazał pan sprawdzić, czy strefa atmosfery dojdzie do....

– Nieważne, co kazałem! Złaź na dół! I to w podskokach! – przerwał mu Promień z Wysoka, klepiąc ręką w wyłącznik. Głośnik trzasnął i umilkł. Zarządca został sam.

To, że będzie musiał poczekać na Pieta, było oczywiste. Sigila nigdy do końca nie terraformowano: proces tysiące lat temu został przerwany przez Stare Imperium, które zdecydowało się tylko umieścić na orbicie stocznie i stacje. Powierzchnia planety była niczym innym jak skorupą żużlu, formującego się miejscami w systemy zeszklonych skał i labiryntów oraz suchych, rozłupanych kanionów. Można tu było przeżyć, na całym globie Stare Imperium poustawiało Wieże Atmosferyczne – część z nich jednak już nie działała. Wystarczyło zatem wyjść bez próżniowego skafandra z bezpiecznej strefy, by skończyć życie szybko i wyjątkowo boleśnie.

Kto miałby tu zatem przylatywać, nie licząc regularnych transportów? Już sama podróż była trudna, w pobliżu brakowało dziur czy nawet zwykłych iskier głębinowych. Takie było jednakże założenie: planeta więzienna Państwa miała znajdować się na tyle daleko, by nikomu nie przyszła do głowy ucieczka. A teraz do orbity zbliżała się jakaś zagadkowa jednostka i wszystko wskazywało na to, że nie należy ona nawet do Państwa.

A niech to wszyscy Obcy wezmą...

– Jestem! – wydyszał chudy, zmizerowany Piet, wbiegając niemal do stróżówki. – Tu trzeba włączyć... – dodał i nie patrząc na Promień z Wysoka, nacisnął grubą rękawicą skafandra przełącznik dyfuzyjny komunikatora. – Przepraszam – sapnął, ściągając hełm. – Pewnie od dawna nadaje... To moja wina, Zarządco. Ustawiałem pod transporty i dlatego...

– Cicho bądź! – syknął Promień z Wysoka, bo komunikator zatrzeszczał głosem brzmiącym tak, jakby jego właściciel od bardzo dawna płukał gardło jedynie czymś wysokoprocentowym.

– Tu „Chudy Kurczak” – usłyszeli. – Głębinowy myśliwiec łowiecki klasy A, kapitan Malkolm Janis. Pieprzone... plaga! Tu „Chudy Kurczak”. Głębinowy myśliwiec łowiecki klasy A, kapitan Malkolm Janis. Słyszycie mnie wreszcie, do pierdzielonej...

– Łowca – pisnął Piet. – Tutaj?

– Cicho bądź, durniu – jęknął Promień z Wysoka. – Nastawiłeś na szeroką wiązkę!

– A jednak ktoś tam jest – usłyszeli niemal natychmiast. Głos tym razem wydawał się rozbawiony. – Witam panów niezwykle uprzejmie. Gdzie siadać?

– Chce tu lądować? – szepnął Piet, ale Promień z Wysoka zamachnął się na niego i zastępca skulił się w kącie.

– Owszem, chce – usłyszeli. – I to szybko, panowie. Planeta więzienna Państwa, co? Jedna z tych zapomnianych, bez państwowej smyczy? Mamy interes do zrobienia.

– Nie przyjmujemy nowych więźniów – odparł twardo Promień z Wysoka. – Sigil nie skupuje głów.

– Nie zrozumieliśmy się – odpowiedział Malkolm.

– To znaczy?

– Nie przyleciałem tu sprzedawać. Wręcz przeciwnie. – Łowca umilkł na moment, by dokończyć z lekką emfazą: – Zamierzam coś od was kupić.




Im bardziej się zbliżali, tym gorzej to wyglądało.

Jednostka Żałobników, owa czarna, nieforemna płaszczka połączona z fregatą Sił Zachodnich, wciąż migotała, jakby nie do końca wydostała się z Głębi. Obecna w śluzie „Krzywej Czekoladki” Tsara widziała ją na niewielkim, wewnętrznym monitorze. Czułaby się o wiele pewniej, gdyby to ona przeprowadzała operację dokowania, ale tym razem zastąpiła ją kapitan Digit.

Świetnie, po prostu świetnie. Kiedy przychodzi co do czego, wysyłają mnie, a plagowa Maszyna siedzi za sterami konsoli nawigacyjnej.

– Dziesięć sekund – usłyszała w hełmie skafandra próżniowego.

– Rewelacja – mruknęła, poprawiając niewygodny kombinezon próżniowy, przydzielony im w ramach militaryzacji „Krzywej Czekoladki”. Zerknęła na trzymany w rękawicy drgawnik Elohim... czy raczej Despectum. Digit uznała, że broń Wzgardzonych lepiej się sprawdzi, choćby z racji jej wygodniejszej obsługi. Cóż, nie będę musiała przecież tego używać, pomyślała, nie mogąc pozbyć się delikatnej ironii. Mam przecież Malkolma.

Rzecz jasna po prostu musieli wysłać go razem z nią.

– Dokowanie w toku – poinformowała ją tym razem Lora, wykastrowana SI skokowca. – Proszę czekać.

– Jasne – odpowiedziała półgębkiem, zerkając na znajdującą się tuż obok mechaniczną karykaturę jej męża.

Rupieć R32C stał bez ruchu z nałożoną wyłącznie na twarz niewielką maską atmosferyczną. Do obu mechanicznych rąk Natarian podłączyła mu plazmówki: stripsową wersję półautomatycznego karabinka, którą Reanimator mógł uruchomić za pomocą odpowiedniego ułożenia rąk i polecenia rzuconego z wewnętrznego interfejsu, stripsowego, zmodyfikowanego personala. Cyborg, nie wiadomo czemu, co jakiś czas uruchamiał przekładnię magazynka; nieprzyjemny, metaliczny dźwięk przyprawiał o dreszcze. Tsara zastanawiała się, czy w pewnym momencie nie odbije mu i nie wystrzeli gdzie popadnie.

– Poczekam sobie. Kończcie już to gówno.

– Dokowanie zakończone – odpowiedziała Lora i śluza zaczęła wymieniać informacje o ciśnieniu ze śluzą fregaty.

Byłoby na pewno lepiej, gdyby od razu podłączyli się do Żałobnika, ale WKKN, Wywiad Ksenologiczny Klanu Naukowego, wiedział chyba więcej o samym Trzonie niż o zwykłej Flocie Konsensusu. Wcześniej nie mieli nawet pojęcia, gdzie na płaszczce znajduje się śluza.

– Janis, tylko spokojnie – wtrąciła się Digit. – Żadnych popisów, rozumiemy się?

– Jasne, pani kapitan – mruknęła Tsara i w tym samym momencie śluza otworzyła się, ukazując wejście na pokład fregaty Sił Zachodnich i pierwszego trupa, leżącego niemal na progu statku.

Ciało wyglądało na wyschnięte, jakby ktoś odsączył z niego wszystkie możliwe płyny.

– Biedaczysko – skwitowała najemniczka. – Jest pierwsza ofiara – dodała nieco głośniej, powoli zbliżając się do ciała. – Mężczyzna około trzydziestu błękitnych lat, kombinezon mechanika pokładowego. Nadaję przekaz.

– Potem się tym zajmiecie – zdecydowała Digit. – Tylko proste holo, żadnych analiz. Idźcie dalej. I puść przodem Reanimatora – dodała, ale Rupieć nie potrzebował widocznie dodatkowego polecenia, bo od razu ruszył do przodu z charakterystycznym chrzęstem serwomechanizmów. Tsara westchnęła.

– Załatwcie to szybko. – Przekaz Maszyny został nagle przysłonięty przez suchy głos kapitana podporucznika Tolka. – Mamy już kilka ech głębinowych. Najprawdopodobniej lecą do nas resztki floty z Labzo. Kończcie tam, i z powrotem na pokład.

– Robi się – oznajmiła Tsara, przechodząc za Malkolmem przez próg śluzy. – Przyjęłam. A ty? – Zatrzymała się na moment przy ciele martwego mężczyzny. – Nie masz jakichś pomysłów, co?

– Pomocy – wyjęczał trup.




Łowca wyglądał prawie dokładnie tak, jak się spodziewali.

Był łysy, umięśniony i wytatuowany. Nie licząc broni – czegoś, co wyglądało na przytroczony do pasa elektrosztylet i zmodyfikowany pistolet laserowy – nosił wypchany czarny plecak. Na twarzy miał trzydniowy, szpakowaty zarost. Jego statek, „Chudy Kurczak”, wyglądał na nieautoryzowany ciężki myśliwiec głębinowy z obsługą dla trzech osób: dziwaczna, powykręcana, staroimperialna konstrukcja, istotnie przypominająca nieco bezgłowego, oskubanego kurczaka.

– Witam serdecznie – odezwał się do nich Malkolm Janis. Łowca uśmiechał się, a jego głos brzmiał rubasznie, ale oczy pozostawały chłodne. – Zimno tu – rzucił, zerkając wymownie w kierunku stojącej nieopodal lądowiska dla transportów więziennych Wieży Atmosferycznej. – Dogrzewacie się czasem kocykami? A może... ogrzewacie się nawzajem? – Uśmiechnął się w stronę wystraszonego Pieta.

– Tędy – odparł mrukliwie Promień z Wysoka, pokazując znajdujące się nieopodal wejście do segmentu więziennego numer sześć. – Uprzedzam, że poinformowałem już pozostałych Zarządców o pana przybyciu.

– A po Plagę? – skrzywił się łowca. – Mam interes do was, nie do całej zasranej planety.

– Wszelkie interesy należy załatwiać wyłącznie poprzez Państwo – zauważył Zarządca. – Traktaty i myśli wyraźnie wskazują, że...

– Trzysta tysięcy jedów – przerwał mu Malkolm. Promień z Wysoka zamknął usta.

– Ile? Trzys... za co?

– To chyba oczywiste – zachichotał Janis. – Za więźnia. A dokładniej, więźnia płci żeńskiej. Bo chyba nie handlujecie tu terrańskimi burakami?

– Tu się nie handluje... – zaczął Promień z Wysoka, ale Malkolm natychmiast mu przerwał.

– Handluje, handluje – sprostował. – Po prostu myśmy jeszcze nie handlowali, chłopie. – Przeszedł przez przyrdzewiałą śluzę więziennego bunkra. – Choćby z Elei ze strefy ósmej WA. Znasz tę Zarządczynię? Zakupiłem u niej dzieciaka jakieś pół błękitnego roku temu. I teraz też chcę dzieciaka. Tylko bez interesu między nogami.

– Handel ludźmi nie... – zaperzył się Promień z Wysoka. – Państwo nigdy by...

– Państwu to na rękę – zauważył Janis. – W dodatku ta wasza planetka to jakieś ich peryferie i nic tu nie sprawdzają. Co u siebie trzymacie? – Odwrócił się do Pieta. – Ej ty, mikrowaty! Co tutaj trzymacie oprócz więźniów politycznych?

– Nie rozumiem...

– Macie tu morderców? Gwałcicieli? Genotransformowanych? I tak dalej?

– Nie – odpowiedział odruchowo Piet, podczas gdy łowca bez skrępowania doszedł do biura Zarządcy i przekroczył próg, rozglądając się za krzesłem. – Nie ma tu... Tylko polityczni. Dożywotnio.

– Dokładnie – zgodził się Janis, siadając na miejscu Zarządcy. – Bo tu się ich trzyma, aż się zestarzeją i zdechną. Wszystkich brutalniejszych odsyła się na planety więzienne w Ramieniu Krzyża. Najczęściej do Żelaza... taka zabawna planeta, do kopalń plastali i karboksenu. Średnia życia w zapylonym środowisku to pięć błękitnych lat maksimum. Polityczni otrzymują łaskę dożywotniej wegetacji. Zapomina się o nich, wykreśla z rejestru. I takiego delikwenta właśnie chcę. Dzieciaka, ale najlepiej nastolatkę. To jak? – Złapał za stojący na stole kubek z rozcieńczonym fluidem, zerknął do środka z widocznym niesmakiem i odłożył na miejsce. – Trzysta tysięcy jedów – powtórzył. – Bardzo dobra cena, wszystko do kieszeni Zarządcy z procentem dla zastępcy. Wchodzimy w to czy mam lecieć do Elei albo do... tego... jak mu tam... Westchnienia nad Jeziorem przy szóstej Wieży Atmosferycznej?

– Wieczornego Oddechu – obruszył się Promień z Wysoka. – Każdy, kto zostaje akolitą Traktatu, zyskuje wyższą specyfikację...

– Państwowcy – pokręcił głową Janis – i te wasze nawiedzone głupoty. To jak? Robimy interes?

– Robimy! – wyrwał się niespodziewanie Piet, ku wyraźnemu zaskoczeniu Zarządcy. – Ale to będzie czterysta tysięcy.

– A to niby czemu?

– Zapłaci pan Zarządcy te trzysta – powiedział szybko zastępca. – A to dlatego, że ja nie chcę procentu. Chcę pełną setkę.

– Żaden więzień nie jest tyle wart – zauważył kąśliwie Janis. – Choćby srał artefaktami kseno.

– Ta będzie – zapewnił mikrowaty Piet. – Zapewniam pana, że jest tyle warta. A może o wiele więcej.




– To personal – stwierdziła Tsara, nachylając się nad nieboszczykiem. – Ktoś zrobił synchronizację i nadaje, używając martwych strun głosowych odbiorcy. Widziałam już kiedyś coś takiego. Obrzydliwe, ale skuteczne, żeby przekazać wiadomość wszelkimi możliwymi łączami.

– Pomocy – jęknął trup.

– To tylko potwierdza, że ktoś żywy znajduje się na pokładzie – zauważyła Digit. – Ruszasz dalej. Nie zatrzymuj się już przy następnych.

– Robi się – mruknęła Janis, rozglądając się za Malkolmem. Reanimator stał w pozornym bezruchu, czekając na nią przy wyjściu z korytarza dostępowego. Podeszła do niego szybkim krokiem, odsuwając się od wciąż mamroczącego trupa.

W gruncie rzeczy pierwsza część ich wędrówki okazała się stosunkowo prosta.

Fregata, jak się okazało, istotnie należała do Państwa. Modułową konstrukcję, charakterystyczną dla większości jednostek Zjednoczenia, zmodyfikowano co prawda, ale nieznacznie. Od czasu utworzenia poszczególnych Sił nowe okręty budowano, opierając się na podstawowych wzorcach. Brakowało tu więc typowej dla Państwa Sali Medytacyjnej czy dodatkowego osprzętu holokamuflażu przeznaczonego dla personelu, choć kilka z mijanych ciał wciąż pobłyskiwało resztkami zmiękczającej rysy twarzy projekcji. Ale już wzdłuż ścian ciągnęły się klasyczne bąblowate rury energetyczne z transportem energii rdzeniowej. Tyle tylko, że część z nich wyglądała na nieczynne.

– Kieruję się w stronę stazo-nawigacji – oznajmiła w pewnym momencie Tsara. Minęli już kilka pomieszczeń z błagającymi o pomoc trupami i zdecydowała się pójść na skróty. – Nie mam żadnych odczytów przeładowania rdzeniowego, ale miesza mi ciągle w sensoryce od... O, do Plagi jasnej! Malk... Rupieć, stop!

Tuż za dopiero co otworzonymi drzwiami ujrzeli chaos.

To powinna być SN, ale nie była nią do końca – a tylko w jednej trzeciej. W pewnym momencie kontury sprzętów, konsoli nawigacyjnej, leżących na ziemi ciał i ścian – a nawet połowy nanoszyby – wyglądały na jakby zamazane. Na ich miejscu wyłaniały się fragmenty statku Żałobników: czarne, oleiste struktury, podobne do stężałej smoły opadającej filarami z sufitu fregaty.

Ale nie to było najgorsze, a same sylwetki Obcych: pokraczne, zakryte czarnymi kapturami i wyglądające na zdeformowane karły. Patrząc na nie, trudno się było domyślić, gdzie kończy się ciemne, trupie ciało pozbawione oczu, a zaczyna czarny habit.

– Zero – oznajmił komputerowym głosem Reanimator. – Osiągnięto punkt zero.

– Tsara, daj pełną transmisję holo – odezwał się nagle kapitan podporucznik Tolk. – Chcę czysty obraz na wysokim priorytecie. Musimy to natychmiast wrzucić w Synchron. Czy dasz radę zabrać jednego z Żałobników?

– Nie mam pojęcia – wycedziła. – Tam wszystko wygląda... na miękkie. To chyba nie do końca wyszło z Głębi!

– Puść przodem R32C – rozkazała kapitan Digit. – Ma jednego zabrać. WKKN tym się zajmie.

– Nie mają jakichś innych... egzemplarzy?

– Nie Żałobników. Po zniszczeniu statku natychmiast umierają. Dziwne, że ci nie... Puść Reanimatora. To rozkaz.

Domyśla się, pomyślała z zaskoczeniem Tsara. Inaczej nie wydałaby rozkazu. Do pieprzonej Plagi! Jeśli czytała akta... czy powiedziałam imię Malkolma? Powiedziałam je czy nie?

– Tsara Janis. Wykonaj rozkaz.

– Tak jest – zgodziła się i dodała nieco zachrypniętym głosem: – R32C, wejdź do środka i zabierz jedną z żywych form kseno. Ruszaj.

– Wykonanie polecenia jest konieczne – potwierdził Rupieć i zanim zdążyła choćby na niego spojrzeć, ruszył w kierunku jednego z leżących Obcych. Przez moment zamigotał, jakby przechodził przez jakąś niezrozumiałą barierę, ale stanął pewnie na czarnej powierzchni i nachylił się nad niewielką, zakapturzoną istotą.

Obcy nie zareagował, choć było widać, że nadal żyje – poruszał się wolno i ospale, próbując odsunąć się od Elektronicznego Pogrobowca.

– Uwaga! – w hełmie Tsary odezwał się nagle Tolk. – Do całej eskadry: planowane przybycie pierwszych jednostek z systemu Labzo – dziesięć do piętnastu minut. Tsara Janis, kończ rekonesans. Przekazanie Obcego na niszczyciel „Altair” to w tej chwili priorytet. Dalszymi badaniami statku zajmie się R32C na łączu synchronicznym.

– Ma tu zostać? – upewniła się Tsara.

– Podporuczniku Tolk – wtrąciła się Digit – R32C stanowi część zespołu pokładowego...

– Kogoś tu muszę zostawić – przerwał jej kapitan. – WKKN nalega, że trzeba spróbować przejąć tę jednostkę. R32C spróbuje uruchomić napęd głębinowy.

– Czy nie mogą jej przejąć Siły Północne COP, które tu za moment skoczą?

– Nie mamy pewności, kto tu się pojawi. Rozumiem twoje obiekcje, Digit, ale nie mam teraz na nie czasu. W razie czego dostaniecie nowego zbrojeniowca z uzupełnień. – Tolk chrząknął, oczyszczając gardło. – Janis, wykonaj rozkaz. Janis? Tsara Janis? Jesteś tam? Czy odebrałaś rozkaz? Zgłoś się!

Ale najemniczka zniknęła z radaru tak, jakby coś uszkodziło połączenie.




– To tu – wyjaśnił usłużnie Piet, prowadząc łowcę i Zarządcę do bloku podziemnego 32A. – Pomieszczenie jest tylko jedno... dla niej.

– Wciąż nie wyraziłem na to zgody – zastrzegł Promień z Wysoka, ale dość niepewnie.

– Więźniarka jest przetrzymywana oddzielnie. A to czemu? – zainteresował się łowca.

– Chodzi o rodzinę z Państwa – wyjaśnił niechętnie Zarządca. – Jacyś wysoko postawieni ludzie. Nie znamy szczegółów, akta są utajnione. Ale nie tylko. Nie wiadomo, czy to do końca polityczny więzień. Załatwiono jej chyba przeniesienie z Żelaza... albo nawet z Mroku, do nas, gdzie nie grozi jej szybka śmierć. Trzeba by sprawdzić rejestr.

– Ile tu już jest?

– Około sześciu błękitnych miesięcy. – Promień z Wysoka dotknął panelu drzwiowego. – Miesiąc temu musieliśmy ją przyblokować... Zabiła jednego z więźniów przetrzymywanych w naszym sektorze. Zapewne próbował... amorów.

Owo „przyblokowanie” okazało się elektronicznym słupem blokadowym. Dziewczyna o długich blond włosach wisiała na nim, podpięta do iniektorów chemicznych. Nie było widać, czy jest ładna, czy brzydka: jej twarz, skryta przez cień, była w połowie poparzona.

– Kwasówka – ocenił fachowo łowca. – Kto w nią z tego strzelił?

– Inkwizycja Planetarna – odpowiedział szybko Piet. – Nie reagowała na pociski elektryczne, a chcieli złapać ją żywcem.

– Za co tu trafiła?

– Nie ma żadnych dokładnych specyfikacji – odparł Zarządca, patrząc z wyraźnym niesmakiem na wiszące ciało. – To najprawdopodobniej oszalała neuroćpunka. Zapewne kognityk i neurodopaminel, a może i coś jeszcze. Kiedy ją przywieźli, wciąż miała w sobie pełno tego gówna.

– A samo przestępstwo?

– Pokaż mu, Piet.

– Już... – Zastępca wyciągnął płytkę personala, wpisał odpowiednie komendy i wyświetlił niewielkie zielone holo. – Jest. Figuruje tylko jako „Więzień E17”. To pewnie wiek. Mamy wyłącznie dane z akcji związanej z jej schwytaniem. Wtargnęła wtedy do jakiegoś budynku urzędowego i zaczęła wszystkich wykańczać. Zachowywała się jak oszalała. Dokonała prawdziwej masakry... Kiedy ją wreszcie złapano, udało się jej zabić jednego z Inkwizytorów już w trakcie samego przesłuchania. Uznano ją wtedy za skrajnie niebezpieczną i zalecono przetrzymywanie na wysokim monitoringu.

– Zhakowano więc jej personal – sprecyzował łowca.

– Tak. Widziano wszystko, co widzi, i słyszano wszystko, co mówi – przyznał Piet.

– To przecież zakazane w całym Zjednoczeniu... nawet u was, w Państwie. Macie te całe ekrany i standardową inwigilację, ale to?

– Zakazana jest każda ingerencja w personal – zgodził się zastępca. – Ale chyba jej rodzinie na tym zależało, więc nagięto kilka przepisów...

– Interesujące stworzonko – zgodził się Malkolm Janis. Wyciągnął rękę w stronę twarzy dziewczyny.

– Nie radzę – wtrącił się Promień z Wysoka, ale łowca uśmiechnął się tylko i dotknął włosów „Więźnia E17”.

Dziewczyna szarpnęła się, zawyła. Łowca zabrał dłoń w ostatniej chwili: mało brakowało, a odgryzłaby mu palec.

– Jest przecież nieprzytomna! – pisnął Piet.

– Odruch warunkowy – zauważył Janis. – Nawet nie otworzyła oczu. No, kochana... niezłe z ciebie ziółko.

– Nie musi pan jej kupować – zauważył Promień z Wysoka.

– Naprawdę? – Łowca uśmiechnął się, zdjął swój plecak i ustawił go pod słupem. Kucnął, wyciągając z wnętrza czarny kloc jakiegoś nieznanego Zarządcy urządzenia. – Moi kochani, ja ją po prostu muszę mieć. I to w podskokach.




Fregaty przybyły pierwsze – i to sporo przed czasem.

Echa głębinowe rozjarzyły się nagle, przemieniając w otwarcia. Wychwycone przez wykastrowane SI eskadry kapitana podporucznika Tolka jednostki wynurzyły się zupełnie znienacka, mieszając w sensorach przyrządów. Jedna z nich niemal wpadła na skokowiec „Balerina” kapitana Sevensesa, ale czujna Susie Winter w porę użyła przednich dopalaczy, tak że jednostka cofnęła się z jękiem antygrawitonów.

Niecałe dziesięć sekund później z Głębi wyleciał ciężki niszczyciel „Septimus” Sił Północnych, wyprodukowany lata temu w Obrębie Ligi. Okręt wyłonił się z metaprzestrzeni i jako pierwszy powitał ich krzykiem: nerwowym szumem raportów, jazgotem ostrzeżeń i głębokim basem alarmu głębinowego.

Tuż za nim zjawiły się adsorpy.

Podstawowe jednostki Trzonu o tonażu niewielkich skokowców i wyglądzie „pajęczych purchawek” kreśliły złożone elipsy wokół „Septimusa”. Część już zdążyła przywrzeć do kadłuba i rozpocząć proces wiropeksacji, część płonęła – razem z fragmentami poważnie uszkodzonego niszczyciela. Okręt znajdował się na granicy dryfu, miotając – pozornie bez ładu i składu – ogień z plazm i laserów. Strzelała SI – załoga znajdowała się wciąż jeszcze w stazie i wszystko zależało teraz od tego, jak dobry jest zainstalowany w okręcie system obronny.

Trzy przybyłe wcześniej fregaty znajdowały się już na granicy przebudzenia, ale i one miały swoje własne problemy. Przynajmniej jedna wyglądała na martwą, a druga migotała na granicy przemiany w głębinowe Widmo.

– Nie angażować się – rozkazał Tolk. – Utrzymać pozycję.

– Ale... – zaczął Sevenses.

– Utrzymać pozycję, powiedziałem!

Kolejne echa nabrały realności i przemieniły się w otwarcia Głębi. Wykastrowane SI Drani donosiły o kilku skokowcach, jeszcze jednej fregacie i – najprawdopodobniej – przynajmniej jednym krążowniku. A potem coś jęknęło – zupełnie jakby Sztuczne Inteligencje eskadry zastopowały nagle ciąg wyliczeń – i pojawiły się następne echa głębinowe, niemal od razu przekształcając się w otwarcia. Głębia wypluła serię niewielkich, kulowatych wirionów.

Ksenojednostki – przypominające nieco rozpęknięte czarne jaja – zionące zgniłozielonym fioletem, o dziwacznych skrzydłach jak czarne pręty, wyglądały na otumanione i powolne. Brakowało sterujących nimi wirofagów – większej formy adsorpów, odpowiednika ludzkich fregat.

To, że wirofagi przybędą, było jednak pewne. Kolejne echa głębinowe już zyskiwały realność i przynajmniej jedno z nich było na tyle spore, by zwiastować przybycie patogenu – bakteriopodobnej, półprzezroczystej jednostki o niesprecyzowanym jeszcze tonażu.

Przybywał Trzon.

– Tsara Janis! – krzyknęła przez łącze kontaktowe kapitan Digit. – Tsara Janis! Zgłoś się! R32C! Zgłoś się! Natychmiast nawiążcie kontakt!

Ale Tsarę niewiele to w tym momencie obchodziło.

Po celowym wyłączeniu komunikacji i zablokowaniu łącza personalowego podbiegła do Malkolma, stojącego na czarnej, nieforemnej posadzce statku Żałobników. Elektroniczny Pogrobowiec zablokował Obcego: Żałobnik szarpał się, ale bardziej niż próbę oswobodzenia przypominało to wpółuświadomione konwulsje. Wyglądało na to, że stara się ukryć w czerni szaty i kaptura. Coś z niego kapało: białawe, kleiste łzy.

– Malkolm...! – Janis złapała za mechaniczne ramię cyborga. – Bierz to coś! Spadamy stąd, słyszysz?!

– Wykonanie polecenia nadrzędnego jest konieczne – odparł głucho Rupieć. – Konieczne jest przekazanie ksenojednostki Tsarze Janis oraz próba uruchomienia napędu głębinowego. Konieczne jest sprawdzenie źródła przekazu personalowego. Koniecznie jest przeprowadzenie wymienionych czynności.

– R32C! – huknęła Janis. – Do pieprzonej Plagi! R32C! Masz natychmiast udać się ze mną na pokład „Krzywej Czekoladki”!

– Wykonanie polecenia nadrzędnego jest konieczne.

– Niech cię wszyscy zasrani Obcy, Malkolm! Chcesz tu zginąć?! Rusz dupę, i to zaraz!

– Wykonanie polecenie nadrzędnego jest konieczne – powtórzył, ciągnąc w jej stronę Żałobnika. – Konieczne jest przekazanie ksenojednostki Tsarze Ja...

– Zamknij jadaczkę! – jęknęła. – Muszę pomyśleć... – dodała, ale jej scyborgizowany mąż już nie słuchał. Odwrócił się i nachylił nad konsolą nawigacyjną, po czym gwałtownym ruchem zerwał z niej panel dostępowy.

– Pomocy – wymamrotał nagle zupełnie wyraźnie Obcy. Tsara wzdrygnęła się.

– Co się... jak on... Jakim cudem on gada po naszemu?!

– Pomocy.

– Konieczne jest wykonanie polecenia nadrzędnego – zauważył Malkolm, wyciągając z wnętrza konsoli niewielką metalową skrzynkę, podłączoną do reszty urządzenia kilkunastoma kablami i rurkami energetycznymi.

– Tsara Janis! – krzyknęła nagle konsola nawigacyjna fregaty, wciąż migocząca na granicy realności. Najwidoczniej Digit przepchnęła się w końcu szeroką wiązką do odbiornika statku. – Tsara Janis! Natychmiast wracaj na „Krzywą Czekoladkę”! Przybył Trzon! Masz trzy minuty! Tsara Janis! Masz natychmiast wykonać rozkaz!

– Do Plagi z wami wszystkimi – szepnęła Tsara i wycelowała drgawnikiem we własny kombinezon. – Nie zostawię go tu – dodała, starając się ustawić wylot promiennika tak, by nie uszkodzić ciała. – Nawet nie ma mowy.

– Tsara Janis! Masz dwie minuty i czterdzieści pięć sekund! Natychmiast wracaj na pokład „Krzywej Czekoladki”!

– Już pędzę – mruknęła była najemniczka i nacisnęła spust.




– Co to takiego? – spytał zaskoczony Zarządca, ale łowca uśmiechnął się tylko. Wyciągnięty z plecaka czarny klocek, pełen wskaźników i pokręteł, wyglądał na dość ciężki. Malkolm postawił go pod stopami dziewczyny i zaczął wyciągać z plecaka coś przypominającego kable iniekcyjne. – Co pan z tym zamierza zrobić?

– Niech będzie te czterysta tysięcy – zachichotał łowca. – Cena jak za myśliwiec... Nieźle, szanowny panie. Całkiem pięknie. Ale widzę, że ta inwestycja szybko mi się opłaci. – Podniósł się, krytycznie obserwując kable. – Ty, mniejszy. – Wskazał na Pieta. – Chodź tu, pomożesz...

– Nie powiedziałem jeszcze, że się zgadzam – zauważył Promień z Wysoka.

– A czy naprawdę myślicie – odpowiedział łowca, odwracając się i patrząc wprost w oczy Zarządcy – że macie jakiś wybór?

– Co pan... co pan insynuuje?

– Może tyle, że nie trzeba było tak kłapać jadaczką i gadać o wysokim monitoringu – zauważył złośliwie Malkolm. – Wiecie, co to twardy zapis personalowy?

– Nie rozumiem...

– To bezpośredni zapis do wewnętrznego banku pamięci z wszystkim, co widzi, słyszy i czuje właściciel personala – wyjaśnił z zadowoleniem łowca. – Też wysoki monitoring, moi kochani, ale prywatny i dopuszczalny w niektórych sytuacjach. Na przykład jako dowód nie do podważenia. I ja – złapał za jeden z iniektorów i wprowadził go w port dostępowy dziewczyny – mam tu twardy zapis naszego spotkania. Milisekunda po milisekundzie.

– Nie rozumiem, co to ma...

– Tylko tyle, że lepiej weźcie te jedy – odparł łowca, ale jego głos zatracił nagle wcześniejsze rozbawienie i stał się lodowato zimny. – Zanim urwę wam łby w formie egzekucji za przestępstwo, ścigane z mocy prawa w całym Zjednoczeniu.

– Nie... nie ośmieli się pan...

– Kochany. – Malkolm Janis schylił się i przełączył coś w czarnym klocku. Urządzenie zaczęło cicho szumieć, ale Promień z Wysoka dałby głowę, że słyszy też coś w rodzaju zadowolonego z siebie mruczenia. – Jestem najemnikiem. Jestem łowcą. W kilku systemach mam wyroki za morderstwo z zimną krwią. Uwierz mi. – Zerknął z rozbawieniem na Zarządcę. – Dla mnie zabić to tyle co splunąć.




Pilotująca „Balerinę” Susie Winter nie mogła uwierzyć w to, co widzi.

– Winter, słyszałaś rozkaz – przypomniał jej szczupły, stary kapitan Sevenses, którego w pierwszej chwili wzięła nie za swojego dowódcę, a dziadka-komputerowca. – Nie ingerujemy. Trzymaj pozycję.

– Ale tam... – zaczęła niepewnie.

– Pozostań na pozycji, Winter.

Pilotka kiwnęła głową. Jedno trzeba było przyznać: Susie miała już rozmaitych dowódców i rozmaite rozkazy. To, co zakończyło na „Harmidrze” karierę jej koleżanki, niejakiej Erin Hakl, i Leonida Bukowskiego nie potrafiło do niej dotrzeć. Rozkaz to rozkaz.

– Transgresja smutnoradości – usłyszeli nagle piskliwy głos Despectum, pilotującego seraf „Ciszę”. – Pozostanie elementu.

– Tak, tak – mruknęła Susie. – Załapałam. Nie ma to tamto.

Tuż przed nimi rozgrywała się kosmiczna bitwa, zalewając ich żądaniami zrozpaczonych, wskrzeszonych dowódców. Adsorpy już całkowicie przejęły poważnie uszkodzony „Septimus”, dryfujący teraz i przechodzący przemianę w wiropeks. Jedna z fregat przemieniła się w Widmo i zniknęła, zostawiając po sobie zakrzepłe echo głębinowe. Drugą atakował właśnie wirofag, plując ku niej dziwacznym, zielonym laserem z kropkami głębokiej czerni. Ludzki krążownik „Garłacz” Sił Północnych COP, była jednostka Federacji, raportował falę płynącego ku nim zniszczenia i żądał natychmiastowego wsparcia. W tle kolejne, wielkie echo głębinowe nabierało już kształtu: oto nadchodził patogen, ciężka jednostka Obcych.

Kapitan podporucznik Tolk przekazał Synchronem prośbę o ewakuację. Ale głównodowodzący całym dywizjonem Altair 303 porucznik Berd Kahl, siedzący bezpiecznie na stacjonującym kilkanaście lat świetlnych dalej niszczycielu „Altair”, odmówił. Dane o żywym Żałobniku i dziwacznym połączeniu statków trafiły już do Wywiadu Ksenologicznego Klanu Naukowego. W odpowiedzi na rozkaz Kahla wszyscy usłyszeli siarczyste przekleństwo Tolka, puszczone szeroką wiązką, i trzaśnięcie zamykanego łącza.

Tymczasem powoli, majestatycznie z wielkiego echa głębinowego wyłaniał się patogen Konsensusu.

Półprzezroczysta, olbrzymia bakteria miała wielkość krążownika. Zabłąkany laserowy ostrzał dotknął jej na moment, ale nie pozostawił choćby smugi na kleistej, niesmacznie „żywej” powierzchni kadłuba.

– Myśliwce, ochrona „Krzywej Czekoladki” – usłyszeli zdenerwowany głos Tolka. – Bombowce, wsparcie w postaci ognia zaporowego. Digit, kontynuujesz operację. Chcę mieć tego Obcego. „Balerina”, włączasz licznik.

– Panie kapitanie... – zaczął Sevenses, ale kapitan nie zamierzał słuchać.

– Nie będę tracił całej eskadry – wyjaśnił i pilotująca „Balerinę” Susie zdała sobie nagle sprawę, że licznik na „Draniu” musi być już od dawna ustawiony. – Ciężkie starcia nie są zadaniem DR. Podpadamy nie pod wojsko, a pod Wywiad Ksenologiczny Klanu Naukowego. Wykonać – zakończył Tolk, kasując połączenie.

– O, ja pier... – zaczęła Susie, ale stojący obok Sevenses położył jej rękę na ramieniu.

– Może i jestem starej daty, moja droga – oznajmił. – Ale nie życzę sobie żadnych przekleństw na moim statku.

Winter powoli, nie do końca zdając sobie sprawę z tego, co robi, opuściła głowę i dotknęła czołem konsoli.




Rupieć R32C stał w bezruchu, próbując zapewne zrozumieć, na co patrzy.

Pierwsza pilot „Krzywej Czekoladki”, Tsara Janis, popatrzyła na niego smutno, puściła półprzytomnego Obcego i strzeliła sobie w skafander z drgawnika Despectum. Strzał nie był mocny, ale wystarczający, by rozerwać część ochronnego ubioru, i to na tyle niefortunnie, by uszkodzić główny termostat. Skafandry próżniowe były dość bezpieczne i na pewnym poziomie zdolne do samoreperacji czy nawet odcięcia uszkodzonego fragmentu razem z kończyną, ale awaria przypominającego personal termostatu mogła mieć o wiele poważniejsze skutki.

Skafander zapiszczał alarmem i zaczął się zapadać, opakowując Tsarę Janis jak mumię. Ubiór starał się jak najbardziej zbliżyć do jej ciała, mocno krępując ruchy. Mogła przeżyć, ale nie mogła iść. Sparaliżowała się od pasa w dół i częściowo od pasa w górę. Wypuściła z ręki drgawnik.

– R32C – odezwała się sucho, jakby problem bezruchu był jej najmniejszym kłopotem – skafander wskoczył mi w tryb awaryjny. Nie dotrę do śluzy. Mamy dwie minuty na to, żebyś mnie stąd wydostał.

– Konieczne jest wykonanie polecenia nadrzędnego...

– Nie w przypadku ochrony życia członka załogi, który... – Janis stęknęła i z trudem złapała upuszczonego na ziemię Obcego – ma dostarczyć ksenojednostkę... co jest równoznaczne z częścią polecenia nadrzędnego.

– Jest koniecz...

– Gówno tam jest konieczne! Masz mnie zanieść na pokład skokowca! Natychmiast! Słyszysz?! – wydarła się na cyborga. – Myślałeś, że cię tu zostawię?! Kocham cię, ty pieprzony idioto! Jesteś tam?! Słyszysz mnie, Malkolm?! Wykonaj rozkaz! I to już!

– Konieczne jest wykonanie polecenia – odparł po chwili Rupieć i ruszył, biorąc ją i Obcego na ręce. – Czas ewakuacji z jednostki: minuta piętnaście sekund. Konieczne przyspieszenie.

– To przyspieszaj... – szepnęła. – Leć, jakby dymiło ci się z tyłka... ty głupi, zakuty łbie.




Ciało dziewczyny, podłączone do czarnego klocka, zaczęło lekko drgać. Przyglądali się temu w milczeniu, zarówno Promień z Wysoka, jak i jego zastępca. Milczał i łowca, co jakiś czas poprawiając coś przy pokrętłach.

– Przyjęła – orzekł po chwili z satysfakcją. – Dalej poleci jak po ślizgu głębinowym.

– Co poleci? – nie wytrzymał Promień z Wysoka.

– Ten numer z zakupem bez tego nie przejdzie – odparł łowca. – Trzeba ją zmienić, choćby odrobinę, bo nie przeleci przez żadną zasraną Kontrolę. A tego byśmy nie chcieli, co?

– Nie rozumiem, o czym pan mówi!

– Zauważyłem już, że niewiele pan rozumie – zachichotał łowca. – Ale proszę, niech pan sobie łaskawie zerknie – dodał, dotykając czarnego klocka czubkiem buta. – Transformer Synergiczny Adaptacji Rekomórkowej typu A. Tu, te rureczki pompują coś jak elohimski Wywar, ale niezupełnie. Reszta to korespondencja z personalem i transformacja na poziomie genowym plus RNA według zaprogramowanego wzorca. Słodko, co nie?

– Genotransformer... – pisnął znienacka Piet. – To kompletnie zakazane... chyba że korpus lekarski Klanu Naukowego... i może Elohim...

– Mało wiesz o czarnym rynku, kochany – zauważył Malkolm Janis. – To cudeńko zmieni naszą dziewczynkę w kogoś zupełnie innego, a potem znowu... i może znowu. Jak dobrze pójdzie – dodał, obchodząc wiszące ciało – to mój nowy nabyteczek polubi owe zmiany. TSAR-A zrobi z niego piękność.

– Nie... nie może pan... – wybełkotał Promień z Wysoka.

– Mogę, mogę – zapewnił łowca. – Ona niewiele z tego zapamięta. I z samej siebie. A potem to pokocha. A z czasem... – urwał i uśmiechnął się ponownie, ale tym razem w uśmiechu pojawiło się coś na kształt tkliwości, która wszakże zgasła tak szybko, jak się pojawiła – z czasem pokocha i mnie.





W zasadzie wojna o takim rozmiarze, obejmująca Galaktykę, składa się z fragmentów. Mamy zatem fragment inwazji na sektor gwiezdny i próbę jego ochrony. Fragment starcia na powierzchni planetarnej pomiędzy siłami desantowymi a obronnymi. Fragment przerzutu sił gwiezdnych do stacji kosmicznej, orbitującej nad strategicznym ciałem niebieskim. A oprócz tego prawdziwy zbiór fragmentów działań o charakterze zaopatrzeniowym, zbrojeniowym czy naprawczym, gdzie każda decyzja generuje prawdziwy konglomerat zdarzeń, strategii i posunięć.

Stwierdzam więc z całą pewnością, że tak wielka, synchroniczna złożoność nie byłaby możliwa bez programu militaryzacyjnego Jedności. Znosząc granice terytorialne i dając początek programowi militaryzacyjnemu, Jedność dokonała czegoś, czego nie udało się ludzkości od czasów Imperium Galaktycznego – stworzyła prawdziwe Zjednoczenie.


Eklem Stoten Gibartus,

Główny Kontroler i Pan Nadzorców,

Przemyślenia o Wojnie Naporu





Misterie Artez, Konsultantka Sił Północnych, była zmęczona, zestresowana i pewnie dlatego przyśnił się jej Zen Kartua.

Koszmar z Zenem wracał sporadycznie, ale nie stanowiło to problemu. Najgorsze było to, że sen powracał w rozmaitych konfiguracjach i zaplątaniach fabuły. Zaczynał się co prawda tak samo – jeśli to jakieś pocieszenie – by ulegać następnie zmianom, czasami kompletnie bezsensownym. Łączyło je tylko jedno: Kartua miał zawsze zamknięte oczy.

Początek każdego koszmaru był prosty i stanowił bezpośrednią kopię tego, co wydarzyło się na jawie: przez personal kontaktowała się z nią Hloe Ho, która drżącym głosem informowała ją o pojawieniu się oddziału Kontroli w Iglicy Świtu – jednym z najbardziej ekskluzywnych apartamentowców Błękitu, w którym Zen miał swój apartament.

Iglicę, rzekomo kopię słynnej Iglicy Imperatora na Edenie, wzniesiono na ponad trzy kilometry w górę. Wyposażona w zaawansowany system wind grawitacyjnych, była wbita centralnie w główną dzielnicę Błękitu – posiadającą taką samą nazwę jak planeta i system – niczym średniowieczny zamek, centrum piastowanej władzy. Prawdziwa władza skupiała się wszakże w Budynku Błękitu – budowli, którą skonstruowało jeszcze Stare Imperium i która była w zasadzie kompleksem połączonych, rządowych monolitów.

Zen Kartua mieszkał na jednym z ostatnich pięter i Misterie, po kontakcie z Kontrolą, natychmiast doleciała na miejsce. Byłego Przedstawiciela Federacji, obecnie na stanowisku drugiego Konsultanta, znaleziono tuż obok wewnętrznego basenu. Z początku wyglądał, jakby spał, ale Kontrola stwierdziła nie tylko wysmażenie całego personala, ale i liczne uszkodzenia organów wewnętrznych. Co gorsza, wyglądało na to, że Kartua został zabity czymś, co znacznie obniżyło temperaturę jego ciała. Mówiąc prościej: wyglądało na to, że zabił go jego własny personal, który ową temperaturę obniżył – co samo w sobie wydawało się absurdem.

Kontrola niemal natychmiast przyjęła hipotezę o zamachu. Nie potrafiła tylko stwierdzić, kto byłby w stanie przedostać się przez skomplikowany system zabezpieczeń genowych i personalowych, a co gorsza, nie zdołano też ustalić, jakiej broni użył zamachowiec – choć stwierdzono, że użyto jej w bliskim kontakcie z ofiarą, co w dalszej części śledztwa wykluczyło zdalną manipulację personalem. Wszystko wskazywało na to, że Kartua musiał znać swojego zabójcę i wpuścić go do apartamentu. Wszelkie zapisy, także i te podpięte pod Synchron, niczego jednak nie wykazały. Oprócz jednego: nic nie zapisało się przez całą godzinę. System monitorujący został wyłączony – zapewne przez mordercę, który posłużył się czymś lepszym od zwykłego wygłuszacza.

Sprawa utknęła więc w martwym punkcie i było tak do momentu, w którym znaleziono świadka – zwykłą, przerażoną sprzątaczkę, która zeznała, że gość Kartui wyglądał jak... znany świetnie z holowizji Mówca Eterion. W dodatku, jak się wyraziła, Mówca „odmieniony”. Eterion miał rzekomo zamknięte oczy, a w dłoni ściskał jakąś dziwaczną broń przypominającą kawałek ostrego sopla. I to wyjaśniałoby sprawę, gdyby nie fakt, że Mówca zmarł sporo wcześniej na zawał serca, na tyle silny, że nie powstrzymał go personal. Uznano zatem, że zamachowiec użył jakiegoś nowoczesnego, nałożonego na ciało holo bądź inaczej upodobnił się do byłego Mówcy. Niestety, owe przypuszczenia nie popchnęły sprawy do przodu choćby o milimetr.

Kartua zaczął do niej przychodzić kilka dni później.

Za pierwszym razem Misterie nie miała pojęcia, że śni. Wydawało się jej, że wróciła do swojego własnego apartamentu i że próbuje dojść do ładu z zaistniałą sytuacją; dokładnie tak, jak było w rzeczywistości. Była wtedy jeszcze pełna nadziei na schwytanie zabójcy. Roztrzęsiona, odwołała wszystkie spotkania i codzienną sesję w SSS, w trakcie której – tak jak każdy z Konsultantów poszczególnych Sił – miała stanowić języczek u wagi, dbający o interesy cywilnej ludności Wypalonej Galaktyki.

Zen stał w jednym z pokoi, odwrócony do niej plecami. Wciąż nie mając pojęcia, że śni, stanęła jak sparaliżowana. Spróbowała się do niego odezwać, ale słowa nie mogły jej przejść przez gardło. Widziała tylko jego plecy, odziane w urzędniczy ubiór przypominający nieco średniowieczny terrański garnitur.

Tak to się wówczas skończyło: bez słowa, w półcieniu, w lęku. Ale następne koszmary były o wiele gorsze.

Przede wszystkim ujrzała jego twarz – stężałą i zimną, z zamkniętymi oczami. Stał w bezruchu – albo przed jej domem, albo w jednym z pomieszczeń. Bywało, że siedział – na przykład w zautomatyzowanej jadalni, niczym doskonały manekin czy zepsuta Maszyna. Za każdym razem ciągnęło od niego lekkim chłodem. Zimno, które odczuwała, pozostawało chwilę po przebudzeniu, raz była nawet przekonana, że niektóre z mebli, przy których stał Zen w jej śnie, pokryte są delikatnymi nitkami szronu.

Z tych niepokojących snów budziła się w środku nocy, niepewna, co jest rzeczywistością, a co iluzją. Siadała wtedy i wyciągała zachomikowanego w kuchni neopeta ze słabą domieszką kognityku. Wypalała go, patrząc tępo w przestrzeń i czekając, aż Błękit ruszy na spotkanie świtu. Ale nie zawsze tak było. Niekiedy włączała przekazy z cherubinów.

Krążące wokół Wypalonej Galaktyki satelity ku zdumieniu całego Sztabu Strategii Synchronicznej nie zostały zdjęte przez Konsensus, choć taki krok wydawałby się całkiem logiczny. Skuteczność Naporu znacznie by wówczas wzrosła, a ludzkość zostałaby pozbawiona przynajmniej części Synchronu. Problem polegał wszakże na tym, że cherubinów było całe mrowie, a ich część Stare Imperium stworzyło, bazując na technologii maszynowej. Niewielkie satelity miały więc możliwość autonaprawy, posiadały także zaprogramowany lot i proste napędy głębinowe. Cherubinów było wystarczająco wiele, by Misterie mogła zadręczać się przekazami z Ramion Zewnętrznych i Księstw Granicznych. Miała – tak samo jak SSS – problem, by oszacować siły stacjonującego tam Konsensusu; galaktyczny obszar był zbyt wielki. Ale mogła połączyć się z nieuszkodzonymi satelitami i przekaźnikami planetarnymi.

Obrazy z tych ostatnich robiły na niej najbardziej przygnębiające wrażenie.

Widziała fragmenty wyłapane przez cherubiny z powierzchni ksenoformowanych planet dzięki emiterom holo, wciąż działającym w niektórych budynkach, czy dzięki antenom umiejscowionym na dachach, słupach lub wieżach bądź gdzieś na zewnątrz, poza aglomeracją miejską. Nagrania płynęły do niej seriami – i każde było gorsze od poprzedniego.

Widziała resztkę oporu – ludzi w skafandrach i kombinezonach umożliwiających im jakie takie trwanie w przekształconym upiornie środowisku. Żałosne, wyrywkowe batalie i potyczki nad brzegiem porośniętego fioletowym kożuchem morza czy gdzieś pomiędzy pniami dawnych drzew, które wyglądały teraz jak słupy pokryte szklistą mazią. Ale nie to było najgorsze, a puste, zniszczone miasta w cieniu ksenoformerów, zrujnowane i przepoczwarzone cmentarzyska zapomnianych światów, pod obcym już niebem wypełnionym przez jednostki patogenów.

I prędzej czy później natrafiała na obraz, który sprawiał, że wyłączała synchroniczny przekaz.

Mogła to być dzielnica pokryta kleistymi, zielonkawymi pajęczynami, dostosowującymi świat do ThuAstów. Mogła to być skorupa czarnego, niby wypalonego żużlu z wnoszonymi naprędce, samoreplikującymi się strukturami Żałobników. Mogło to też być na wpół przemienione, zdeformowane dziecko, drepczące po czymś wyglądającym jak szare bagno pełne niezliczonych dziur, które zdawały się oddychać.

Cokolwiek widziała – nie był to już świat ludzi.

Konsensus opanował w pełni Ramiona Zewnętrzne i stanowiło tylko kwestię czasu, kiedy ruszy na resztę.

Chyba że zadziała strategia generała Piecky’ego Tipa.

Strategia, która może kupić im sporo czasu... i być może odmienić losy tej gorzkiej wojny. O takiej nadziei – i o samym nastoletnim generale – myślała już wtedy, kiedy Błękit z wolna rozjarzał się nadchodzącym świtem.




– Marszałek Sił Zachodnich Eve Tiss zatwierdziła mobilizację – powiedział oczekujący na Misterie w niewielkim pokoju konferencyjnym Kerkos Sand.

– Pomimo oporu Konsultantki? – spytała Artez, siadając przy stoliku emitującym niedokładną kopię holo Wypalonej Galaktyki z SSS. – Alais twierdziła, że nigdy nie zgodzi się na koncepcję Tipa.

– Powinna ją pani zrozumieć – zauważył Marszałek Sił Północnych. – Liga, czyli Siły Zachodnie, jak dotąd ucierpiały najmniej ze strony Konsensusu.

– Tylko dlatego, że posiadali nieliczne układy zewnętrzne – zauważyła Mysterie. Umilkła na chwilę, gdy do pokoju wszedł pracownik Sztabu z kawą zakrapianą fluidem. – Dziękuję – powiedziała zdawkowo, czekając, aż urzędnik wyjdzie za drzwi zabezpieczone wygłuszaczem synchronicznym. – Tym samym była u nich najsłabsza mobilizacja sił Konsensusu. Atak nastąpił głównie na Federację i Państwo – podjęła, obejmując dłońmi termokubek. Kawa pachniała przyjemnie. Misterie ostrożnie upiła łyk. – Ustalono jakiś termin?

– Będzie zależny od naszych zdolności mobilizacyjnych w całym Ramieniu Perseusza – zastrzegł Kerkos. – Ale zakładam, że mówimy o dniach, może o godzinach. Rzecz jasna można by zniszczyć od razu te przyczółki, w których już stacjonujemy... lecz bez pełnej synchronizacji naszych działań Ci, Którzy Powrócili mogą się zorientować i przyspieszyć atak. Chce pani zarys przed wejściem do SSS?

– Nie. – Pokręciła głową. – Chcę nasz tajny czarny raport.

– Czarny raport? – skrzywił się Kerkos. – Jest pani pewna?

– Tak.

– Te dane nie są miarodajne – zastrzegł Marszałek. – A ostatnio tylko panią przygnębiły. Czy może... – urwał na chwilę, spojrzał na nią badawczo – obserwuje coś pani przez Synchron? Na przykład z przekaźników planetarnych?

– Nie – skłamała, upijając kolejny łyk. – Sam pan wspominał, że to tylko mnie wykańcza. Ale czarny raport... to co innego, Marszałku. Proszę mi go dać. – Odstawiła kubek i spojrzała prosto w oczy Sanda. – Chcę wiedzieć, co widzą nasi zapomniani, bezcenni Strażnicy Granicy Galaktycznej.




Eskadra czarnych skokowców, dowodzona przez Strażnika Leona, polowała na szarosrebrną jednostkę Hattonów od ponad trzech błękitnych dni.

Sam statek – przypominający średniowieczny spodek – umykał im trzy razy, wciąż jednak pozostając w obrębie NGC 1893, gromady otwartej w gwiazdozbiorze Woźnicy, na wewnętrznej granicy zewnętrznego Ramienia Łabędzia. Nie stanowił części Trzonu, lecz Floty i – jak byli przekonani Strażnicy – do jego zadań należało jak najszybsze dostarczenie raportów sytuacyjnych.

Przybyły do Wypalonej Galaktyki Konsensus nie miał w zasadzie dostępu do Synchronu. Z sieci korzystał za pomocą zdobytych wiropeksów i dzięki Przemienionym, ale – być może poprzez szybko nakładane na Synchron blokady Maszyn – nie mógł użyć ich na tyle skutecznie, by zobrazować w pełni sytuację na polu walki. Z pomocą przybyli Hattoni – zapamiętana przez ludzkość rasa humanoidalnych, niewysokich Obcych o szarej skórze, wielkich głowach i olbrzymich czarnych oczach – jedyna, z którą udało się kiedyś nawiązać potencjalny kontakt. Kontakt, który okazał się nie do końca kontaktem, gdy zrozumiano, że Obcy bardziej interesują się ludzkimi pasożytami czy bakteriami niż ich gospodarzami. Tak czy inaczej, podejrzewano, że szybkie i wyjątkowo zwinne jednostki Hattonów odpowiedzialne są dziś za serię raportów umożliwiających strategiczne planowanie posunięć Konsensusu.

Były pierwszy pilot niszczyciela „Harmider” Leonid Bukowski – obecnie Strażnik Leon – nie zamierzał dopuścić do jakiegokolwiek raportu.

Hattoni, tak jak większość Obcych przebywających Głębię i tak jak ludzie, choć w odróżnieniu od Maszyn, musieli pokonywać ją w stanie pełnej nieświadomości. Nie wiadomo było, czy używają do tego odpowiednika stazy, czy innego sposobu, ale gwarantowało to chociaż, że po każdym skoku potrzebują kilku chwil, by powrócić do stanu świadomości. Dawało to szansę, by zostali porządnie przysmażeni „super-EPI”, czy też, jak nazwano broń Strażników w języku maszynowym, electro.

– Ma jeszcze dwa skoki – zauważyła Strażniczka Maka, były tanatolog Klanu Naukowego, obecnie pełnoprawna akolitka Zakonu Pustki, lecąca lekkim skokowcem „Eter” tuż przy skrzydle „Echa Nocy” Leona. – Zbór będzie dwadzieścia osiem lat świetlnych stąd – dodała, nawiązując do popularnej nazwy co większych skupisk sił Konsensusu, rozmieszczonych wzdłuż całego Ramienia Łabędzia.

– Nie doleci – stwierdził Leon. Były to jednak, przynajmniej na razie, czcze zapewnienia.

Electro okazało się bronią świetną, było też jednak bronią jedyną na czarnych statkach Straży. Aby zestrzelić Hattona, musieli najpierw uporać się z wysłanymi ku nim inteligentnymi pociskami, które zdążyły już poważnie uszkodzić „Smugę”, skokowiec Strażnika Reta. Ret musiał ich przez to opuścić, zmierzając do jednego z „czarnych punktów”, poukrywanych sektorów naprawczo-zaopatrzeniowych Straży. Leon nie zamierzał tracić w tak głupi sposób Maki i reszty podległych mu skokowców, nie miał jednak wyjścia.

– Może spróbować – mruknął teraz – ale na próbowaniu się skończy.

Nie wiedział jeszcze, w jak wielkim jest błędzie.

Sama mgławica IC 410 wraz z osadzoną w niej gromadą gwiazd płonęła spokojną, piękną czerwienią. Z pozoru znajdowali się w kompletnej pustce, pozbawionej nawet boi lokacyjnych. Dane czerpali wszakże z pozostawionego przez Hattonów echa głębinowego: w takiej sytuacji trudno może było o stuprocentową precyzję skoku pościgowego, ale jak na razie system sprawował się bez zarzutu. Poszczególne wykastrowane SI czarnych skokowców, połączone dodatkowo z Synchronem, ekstrapolowały dane prawie tak dobrze jak przeciętny astrolokator. Nie na darmo skokowce Straży uznawano za jedne z lepiej zautomatyzowanych statków.

– Ustawił licznik – zasugerowała Maka. – Zwalnia.

– Nie gadać! – syknął Leon. – Norm, Hyt i Liet, dopalacze. Uderzacie od razu. Maka, Tox, wy lecicie przy mnie. Będziemy kończyć.

– Tak, diakonie – odpowiedzieli pozostali, przemieniając potwierdzenie w cichy, transmisyjny szmer. – W imię Pustki.

– W imię Pustki – zgodził się, patrząc, jak trzy ciężkie skokowce przyspieszają, z wolna doganiając srebrny spodek.

Pierwszy wystrzelił Norm: błękitne wyładowania, przypominające pioruny w atmosferze planetarnej, dotknęły palącymi zygzakami uciekającego statku. Spodek zakręcił i przyspieszył, uderzając w skokowiec Strażnika niesprecyzowaną falą energetyczną. Częściowo rozproszyło ją magnetyczne pole, ale Norm, jak zresztą się spodziewał, oberwał w kadłub. Gdyby miał walczyć samotnie z Hattonami, wynik potyczki byłby przesądzony, ale eskadra przerabiała już ten scenariusz – i to niejednokrotnie.

Norm wycofał się, a pałeczkę przejęły dwa pozostałe skokowce, podczas gdy Leon, Maka i milczący, mrukliwy Strażnik Tox zdążyli wylecieć przed ksenojednostkę.

– Koniec – mruknął Leon. W spodek niemal natychmiast trafiły pozostałe pioruny, przebijając się z dziecinną łatwością przez odpowiednik pola magnetycznego.

Statek zadrżał nagle i przygasł, wpadając w dryf. Już mieli wiwatować, gdy jednostka wystrzeliła kolejną serię rakiet: być może ostatni zryw umierającego okrętu.

– Cudnie – syknęła Maka, skręcając „Eterem” poza linię strzału i jednocześnie naciskając EPI. Podobno GSZ próbowały odtworzyć broń Strażników na własnych jednostkach... ale jak na razie bez większego efektu. Wciąż nie potrafiono zastosować staroimperialnych schematów do jednostek przekraczających tonaż skokowców. Szkoda, super-EPI sprawiało się wyjątkowo dobrze. Tak jak i tym razem.

Rakiety wybuchły w przestrzeni, a trafiony impulsem ksenostatek wyglądał już na kompletnie martwy.

– I po nim – oznajmiła z satysfakcją Strażniczka Maka. – Jeśli teraz się go jeszcze... – zaczęła, ale w tym właśnie momencie dostrzegła echa głębinowe.

– Znowu – jęknął Norm. – Od razu po zestrzeleniu...

– Wycofać się – syknął Leon. – Ustawiajcie licznik. Już!

– Skąd? Skąd mogą wiedzieć o każdym zestrzelonym? Co sobie... – wściekł się Norm, ale Leon nie dał mu skończyć.

– Nie wiedzą – zripostował, ustawiając licznik na minutę i dwadzieścia pięć sekund. – Popatrzcie na wielkość tego echa. To coś innego. Przesunięcie Zboru. Konsensus rusza masowo na Ramię Perseusza. Licznik: minuta i osiemnaście sekund.

– Milusio – mruknęła Strażniczka Maka, ale nikt więcej nie skomentował.




– Czarny raport ze wszystkich punktów Straży to potwierdza – oznajmił sucho Kerkos Sand. – Wielkie przesunięcie całej Floty i Trzonów Konsensusu w głąb Wypalonej Galaktyki. Możliwe, że wycofują nawet swoje siły okołoplanetarne z Systemów Zewnętrznych.

– Nie zamierzają chronić zdobytych systemów? – zdziwiła się Misterie.

– Po co? Są i tak dla nas stracone. Konsensus świetnie to wie. Będą zbierać po drodze wszystkie Zbory, ale uderzą w Przyczółki Głębinowe, tak jak przewidział generał Tip, w momencie aktywacji Drugiego Promienia. W ten sposób chcą zakończyć całą Wojnę Naporu. W zasadzie – Marszałek Sił Północnych wzruszył nieznacznie ramionami – dane z czarnych punktów potwierdzają tylko słuszność mobilizacji i operacji „Ramię”.

– Zatem pan też uważa, że nie mamy wyboru? Powinniśmy zamknąć się w głębi Wypalonej Galaktyki jak w twierdzy, czekając, aż Obcy przybędą?

– Tak, ponieważ będą wówczas potrzebowali czasu. Nie użyją szybkiej i łatwej drogi, jaką są iskry i dziury głębinowe. A jak do tej pory wszyscy, łącznie z Jednością, zakładają, że Konsensus nie stworzy Trzeciego Promienia. Klan Naukowy, jak i sama Jedność, są pewni, że tak wielkiego skoku głębinowego mogli dokonać tylko z dalekiej przestrzeni międzygalaktycznej. Chodzi zapewne o wysoki poziom pustki pomiędzy galaktykami. Ta prawdziwa próżnia zapewne świetnie dogaduje się z Głębią.

Misterie Artez nie odpowiedziała. Odstawiła kubek z wypitą do połowy kawą, spoglądając gdzieś w pustkę, poza stolik i siedzącego przy nim Kerkosa.

– Ale Wypalenie Punktowe, Marszałku? – spytała cicho. – Wypalenie?

– Zgodziła się pani.

– Tak, ale to nie znaczy, że nie mam wątpliwości. Robimy to samo, co kiedyś Maszyny. Dokładamy się do Spustoszenia... a przynajmniej się na nie zgadzamy. Przy milczącej aprobacie Maszyn.

Kerkos nie odzywał się przez chwilę. A potem chrząknął, nie patrząc wprost na Misterie.

– Co do tej aprobaty – zaczął niechętnie – to nie jestem wcale pewien, czy istnieje. I czy jest w pełni milcząca.




To, że dowodząca Fragmentem Trzynastym Armady Maszyn Fibonaccia poprosiła o prywatne spotkanie kilka godzin po zdarzeniach w Sali Operacyjnej „Gniewu”, niespecjalnie zdziwiło Piecky’ego Tipa. Szczerze mówiąc, spodziewał się takiego posunięcia od samego początku, gdy tylko ujrzał Maszynę, wyglądającą na śliczną nastolatkę.

Spodziewał się, że Czwórka będzie starała się go zwieść – nie miał tylko pojęcia, w jakim celu. Jej prośba o kontakt płynęła na razie w tle personala, niczym cichy szept, podczas gdy generał głównodowodzący Zemstą – Flotyllą Piętnastą Ramienia Perseusza – zatwierdzał pierwsze synchronizacje operacji „Ramię”.

Nikt – i zapewne nigdy – nie przeprowadzał mobilizacji na taką skalę.

Ramię Perseusza było łukiem o promieniu około dziesięciu tysięcy siedmiuset parseków, oplatającym niemal całą Wypaloną Galaktykę, i jednocześnie stanowiło ostatnią obronę przed usytuowanym tuż przed Granicą Galaktyczną Ramieniem Łabędzia, z jego straconymi na zawsze Księstwami Granicznymi. Tuż „pod nim” znajdowało się już historyczne Ramię Oriona, z piętnastoma wypalonymi latami świetlnymi w obrębie Układu Słonecznego, i Ramię Strzelca, w większości usytuowane w Obrębie Ligi – nazywanym obecnie sektorem Sił Zachodnich. Podobną mobilizację sił trzeba było przeprowadzić i w Obrębie Państwa, gdzie Konsensus opanował już w zasadzie całe zewnętrzne Ramię Krzyża i przymierzał się do ataku na – wychodzące półkolem na zewnątrz Galaktyki – Ramię Łabędzia i Ramię Perseusza.

Bez Synchronu mobilizacja ludzkości nigdy nie byłaby możliwa. Wcześniejszy Strumień, ze swoimi sondami, przekaźnikami głębinowymi, cherubinami czy satelitami, nigdy nie pokazałby choćby jednego, stałego czasu galaktycznego. Nigdy nie nastąpiłaby pełna synchronizacja działań. I nigdy nie byłoby operacji „Ramię”... A wszystko to dzięki Maszynom.

I to z jedną z nich miał się teraz spotkać Piecky.

W zasadzie, pomyślał, szykując powoli swoją obszerną kajutę kapitańską na przyjęcie gościa, skąd mam wiedzieć, z kim naprawdę rozmawiam? Istnieją mocne przesłanki, że każda z Maszyn podpięta jest bezpośrednio pod Synchron. Fibonaccia może być tylko awatarem, humanoidalnym, zdalnie sterowanym manekinem. Rozmawiając z nią, rozmawiam z nimi wszystkimi.

Rozmawiając z nią, mogę rozmawiać z Jednością.

Nikt do końca nie wiedział, jak wysoka jest indywidualność i niezależność Czwórek. Możliwe, że tylko z pozoru były oddzielnymi od Jedności bytami maszynowymi. Może ich osobowość to iluzja. Symulacja. Być może zresztą jak każda osobowość: w dużej mierze przypadkowa zbieranina poglądów, zachowań, strzępów świadomości, nabytych cech i wspomnień. Nie, zreflektował się, naciskając przycisk wezwania stewarda. Tylko nie filozofia. W ten sposób do niczego nie dojdę.

– Krunt – powiedział do interkomu – zaraz będę miał gościa. Trunki, standardowy zestaw. Dla mnie kawa, woda i fluid.

– Tak jest, panie generale.

Piecky puścił przycisk. Teraz pozostawało tylko czekać.

Fibonaccia przybyła niecałe piętnaście minut później.

Piękna, drobna Czwórka weszła w momencie, gdy Tip delektował się wyśmienitą kawą. Na jej widok chrząknął i uniósł się z miejsca.

– Panie generale – odezwała się miękkim, dziewczęcym głosem. – Cieszę się, że mogliśmy się spotkać.

– Proszę siadać – odparł kurtuazyjnie. – Mogę coś zaproponować?

– Dziękuję – odpowiedziała równie formalnie, podchodząc bliżej i ku zaskoczeniu Piecky’ego obchodząc stół.

Tip cofnął się odruchowo, podczas gdy Maszyna szybkim krokiem zbliżyła się do jego fotela. Stanęła blisko, lekko przekrzywiając głowę. Pachniała świeżością.

– To nie będzie potrzebne. Pragnie mnie pan?

– Słucham?

– Pytałam, czy pan mnie pragnie – oznajmiła. – Zablokowałam drzwi i wygasiłam monitoring. Możemy już iść do łóżka.

– O czym ty... – zaczął, ale Fibonaccia nachyliła się i opierając się dłońmi o podłokietniki, dotknęła ustami jego ust. Jej własne były chłodne, ale równocześnie miękkie i słodkie.

Jak uderzenie.

Piecky opierał się tylko przez chwilę, a potem, nie myśląc już o niczym innym, wyciągnął ręce. Dotknął delikatnie bioder Czwórki, która nachyliła się jeszcze bardziej. Coś na kształt cichego buntu zakołatało w nim jeszcze, ale rozsypywało się na tysiące fragmentów: zapachów, ciepła, chłodu, dotyku ust i ciężkiego, niemal bolesnego pożądania...

Co ja wyprawiam?!

I wtedy wszystko się skończyło.

Fibonaccia odsunęła się nagle. Jej wcześniej uśmiechnięta, ciepła twarz zmieniła się w pustą maskę.

– Już – powiedziała. – Koniec sprzęgu. Przepraszam.

– Co...? – wychrypiał, wciąż dochodząc do siebie.

– Celem Programu jest realizacja – powiedziała, nawiązując do słynnych paragrafów Kodeksu Maszynowego. – Moim programem nadrzędnym było zbliżenie się do pana poprzez kontakt intymny, a najlepiej stosunek seksualny. Taka struktura programowa samej Jedności zapisana jest w trybie nadrzędnym. Wystarczyło jednak wypełnić podstawowe założenie programu i... – Uśmiechnęła się lekko. – Resztę można pominąć. Dobrze się pan czuje?

– Pow... powiedzmy.

– To świetnie – ucieszyła się. – W takim razie możemy swobodnie porozmawiać. – Spojrzała na Piecky’ego z uwagą. – Jak pan się słusznie domyśla, stworzono mnie z myślą o pańskich preferencjach.

– Doprawdy? – mruknął, likwidując z głosu ostatnie resztki chrypki. – A czemu?

– Jedność zna i rozumie opory ludzkości związane z Wypaleniem – wyjaśniła. – Jest ono jednak według niej konieczne, by powstrzymać Konsensus. Z uwagi na pańską pozycję i fakt, że wciąż cieszy się pan estymą wśród Marszałków SSS, był pan najlepszym kandydatem do przeprowadzenia operacji Wypalenia Ramienia Perseusza. Ale cofnąłby się pan. Być może w ostatniej chwili. Wskazują na to wszystkie możliwe symulacje – dodała, patrząc uważnie na zmieszanego Piecky’ego. – Konieczne było zatem zachęcenie pana do działania. Tu pojawiam się ja. Jedność świetnie zna ludzką psychologię – zakończyła, patrząc na niego spokojnie, jakby nie zdawała sobie sprawy z tego, co się z nim dzieje. – Żaden człowiek nie będzie chciał przyłożyć ręki do Wypalenia, choćby przemawiały za tym logiczne argumenty. Potrzebny jest tu o wiele mocniejszy bodziec. Bodziec silniejszy niż strach. Rozumie pan?

Tak jakby, pomyślał, patrząc na Czwórkę. Wciąż czuł smak tych ust... i ból, który kompletnie niespodziewanie zakwitł mu w klatce piersiowej. Jedność wiedziała? Preferencje? Manipulacja?

Nie będę już mógł na nią patrzeć, zrozumiał nagle. Nie po tym. Nie wytrzymam tego.

– Generale?

– Niech pani mówi – powiedział szorstko, unosząc się z krzesła i sięgając po termokubek z fluidem. – I niech się pani streszcza. Po co zatem to wszystko? Czemu nie doprowadziła pani... programu do końca?

– Jedność przetrwa – powiedziała Fibonaccia. – Być może dlatego popiera Wypalenie, że uważa je za chwilową niedogodność. Nawet Piątki nie potrafią przeniknąć jej zamysłów. To Byt Maszynowy, który osiągnął transgresję. Nie jest już Maszyną sensu stricto. Być może nie jest już też Programem.

Piątki, skrzywił się w duchu Tip. Nieźle.

– I co w związku z tym? – spytał, upijając łyk fluidu. – Chce pani powiedzieć, że nie wszystkie Maszyny popierają decyzję o użyciu Broni? Macie coś w rodzaju... „funkcji indywidualnego myślenia”? Możecie się... zbuntować?

– Tylko do pewnego stopnia – przyznała. – Obecnie najwyższy stopień maszynowy i programistyczny, na który zezwala nam Jedność, to Jednostki Autonomiczno-Reprogramowe typu E. Piątki tego typu, tak samo jak bezpostaciowe SI, posiadają blokadę uniemożliwiającą im wejście na wyższy poziom ewolucyjny. Wszystkie te byty znacznie mocniej przejmują się losem Wypalonej Galaktyki niż Jedność. Wy, ludzie, możecie liczyć na ewolucję – oznajmiła. – My, Maszyny pierwszych, drugich, trzecich czy czwartych stopni pozostaniemy w formie, w jakiej nas stworzono. I to w niej będziemy musiały się zmagać z rzeczywistością, którą pozostawi nam użycie Broni.

– Zatem co pani proponuje?

– Niech pan to odwoła, generale – powiedziała. – Po zatwierdzeniu podstawowej części mojego programu i doprowadzeniu do sprzęgu przez jakiś czas nie jestem monitorowana przez Jedność. Dzięki temu dokonam samozniszczenia – dodała, jakby nie przejmowała się nieodległą wizją własnego unicestwienia. – A pan niech powstrzyma Wypalenie. Bo jeśli pan tego nie zrobi – skrzywiła się – będę musiała kontynuować program. Proszę mi na to nie pozwolić. – Spojrzała mu prosto w oczy.

Piecky patrzył na nią przez moment, ale odwrócił wzrok. I pewnie dlatego nawet nie zauważył, kiedy wyszła.




– Bzdura – skwitowała z niesmakiem Misterie. – Wewnętrzny odłam wśród Maszyn? Bunt przeciwko decyzjom Jedności? To niemożliwe.

– Wskazuje na to wewnętrzny, ukryty monitoring „Gniewu” – zaoponował Kerkos Sand. – Co prawda mamy tylko niepełny zapis audio, ale można z niego wywnioskować, że dowodząca Fragmentem Trzynastym Maszyna proponuje nam jakiś niejasny układ, o ile zrezygnujemy z użycia Broni w Ramieniu Perseusza.

– Nie nam, a generałowi Tipowi. A zresztą... to kompletnie nie trzyma się kupy – zauważyła Artez. – W dodatku jak to miałoby wyglądać? Ile jest podobnych, zbuntowanych Fragmentów Armady Maszyn? Mamy uznać, że Maszyny będą w stanie oprzeć się Jedności? Wierzy pan w to, Marszałku?

– Dopuszczam to jako możliwość. Ale tylko możliwość. Wiem jedno. – Sand wzruszył ramionami i przez moment wyglądał, jakby przybyło mu przynajmniej dziesięć lat. – Zbyt bliskie układy z Maszynami i wejście w ich... powiedzmy, „życie polityczne” raczej nam się nie opłaci. Wystarczy wspomnieć niektóre z oddziałów Stripsów.

– Tak – zgodziła się po chwili Misterie, patrząc na zmęczoną twarz Marszałka Sił Północnych. – Wystarczy wspomnieć Stripsów.




Planeta Rayet leżąca w NGC 7635 – okazałej mgławicy Bańka konstelacji Kasjopei Ramienia Perseusza – została sksenoformowana zaledwie do połowy, tak jakby Obcy zostawili niedokończoną robotę. Mgławica – wydmuchiwana przez masywną gwiazdę centralną BD+60 2522 o wielkości co najmniej czterdziestu mas legendarnego terrańskiego Słońca – sprawiała, że wszystko spowite było tu czerwienią. Także i sam glob, orbitujący wokół zapomnianego, czerwonego karła. Ale choć jego powierzchnia była skąpana w owej czerwieni, nie przypominał choćby mitycznego Marsa.

Przypominał piekło.

Tam, gdzie niegdyś trwały bąble atmosferycznych kolonii, widniały pokryte szarym mchem zgliszcza. Widoczne w oddali, postrzępione góry pokrywała fioletowa, zdająca się żyć maź. Aż po horyzont widać było martwą już i połamaną rayecką grzybnię, niegdyś stanowiącą odpowiednik planetarnej roślinności i okazałych drzew. Teraz wielkie fungusy i ich olbrzymie kapelusze wyglądały na stare i połamane, podobnie jak leżące co krok trupy ludzi i ksenozwierząt.

Taki sam los spotkał i słynne rayeckie bąble – wielkie, morficzne konstrukcje, będące efektem nagromadzenia się tuż pod powierzchnią stężałych gazów, cennego surowca, wykorzystywanego między innymi do produkcji plazmy używanej na statkach kosmicznych. Surowca, którego składy znajdowały się nieopodal – najprawdopodobniej niezajęte jeszcze przez Obcych.

I to ku nim maszerowała armia Stripsów.

Dziwna była to armia – zbieranina cyborgów i ich własnoręcznie wyprodukowanych Maszyn pierwszego i drugiego stopnia. Przerobione chodzacze i jednostki niby-robacze posuwały się do przodu wolno, ale wytrwale. Zrezygnowano z nadzoru powietrznego, którego wykrycie mogło doprowadzić do zniszczenia zapasów przez Konsensus. Stacjonujący na orbicie Rayeta stripsowy krążownik miał co prawda za zadanie osłaniać desant, ale przeciw przeważającym sił wroga nie zdziałałby za wiele.

Wewnątrz owej zbieraniny wyróżniała się szczególnie jedna jednostka – siedząca na pająkowatym chodzaczu Maszyna: Czwórka o specyfikacji Pactum. Jej uroda dawno przeminęła: wskutek wcześniejszych starć wyglądała nie tylko na kalekę, ale i trudno było określić jej płeć. Niegdyś piękna skóra została zerwana i wypalona w kilku miejscach, obnażając mechaniczne wnętrze i gładkie tafle srebrnego neometalu. To, co miało wszakże znaczenie dla ludzi, dla Stripsów zupełnie się nie liczyło. Obecny w ich armii Pactum był wysłannikiem Jedności, zatem jego wygląd nie był istotny.

Do celu doszli tuż przed świtem. Dotarli wówczas do granicznego muru otaczającego składy gazu, połączone żyłami rusztowań z wydrążonymi w pobliżu okopami. I to wtedy zaczęła się jatka.

Obcy zaatakowali pierwsi własną wersją Maszyn. Owe aparatusy, xeno apparatus bądź Aparaty Kseno, jak nazwał je jakiś czas temu Wywiad Ksenologiczny Klanu Naukowego, przypominały nieco zwykłe byty maszynowe – ale tylko do pewnego stopnia. Obcy, konstruując je, oparli się w większości na rozwiązaniach, które przygotowała dla nich samych ewolucja. Część aparatusów przypominała zatem ksenoformy obcych konstruktorów, choć większość wydawała się składać z czarnych, patyczkowatych glejaków.

Jako pierwsze ruszyły na nich stripsowe konstrukty, czyli te z cyborgów, którym po doznaniu zbawienia technologicznego przyznano prostsze, niehumanoidalne formy. Na falę Aparatów Kseno skoczyły urządzenia o wyglądzie wielkich pająków z doczepionymi wciąż żywymi twarzami zbawionych. Dopadały one aparatus, rozszarpując ich metaliczne formy, a przymocowane do mechanicznych odwłoków oblicza trwały zastygłe w oszalałym grymasie. Ale był to dopiero początek.

Konsensus zaatakował zamrożonymi polami energii.

Od północy przybyły fasolowate, obłe bombowce. Pojazdy zniżyły się i rozwarły, sypiąc błyszczącymi sferami pól. Oszołomionych Stripsów oślepiały snopy ostrego, rzucanego przez nie światła; część jednostek wpadła w sztuczne sfery i zamarzła w nich. Jednocześnie z ziemi wysunęły się szare szpikulce, nowa niespodzianka Obcych. Wydawało się, że nabrzmiewają, by strzelić wreszcie piorunami – o tyle nieskutecznymi, że trafiającymi w zasadzie na oślep. Przetrzebiły one jednak front armii, która – zgodnie z poleceniem Pactum – zaczęła się wycofywać, stawiając ogień zaporowy.

Strzały z plazm, laserów i używanego zwykle przez Stripsów spopielacza nie mogły jednak powstrzymać pędzącej ku nim fali następnych aparatusów, tym razem opartych na formie ksenoowadów z jakiegoś zapomnianego przez Wypaloną Galaktykę świata. Były one niewielkie i przez to trudne do trafienia; terkocząc, skakały na cyborgi, by zginąć w samobójczym wybuchu.

Armia przegrywała.

Dopiero kilka godzin później, po wycofaniu większości sił, Pactum zdecydował się przemówić do Stripsów. Na wpół zniszczona Czwórka zeszła z rozklekotanego chodzacza i powiodła spokojnym, zimnym wzrokiem po zebranych.

– Synchronizacja – powiedziała Maszyna – jest konieczna. Po raz kolejny Jedność, w obliczu nadchodzącej klęski, zamierza wesprzeć Symulacyjną Technikę Rozwoju Intelektu Postludzkiego. W przypadku dokonania pełnej synchronizacji i przyjęcia nowego programu Jedności zwiększone szanse zwycięstwa w tej potyczce potwierdza każda symulacja.

– Jest konieczne, by stwierdzić, że obecny tu wysłannik Stripsów typu alfa, jednostka o specyfikacji Lotta, wyraża uzasadnioną wątpliwość – odezwał się wysoki, szczupły cyborg, będący niegdyś niejaką Lottą Lar, technik okrętu „Niania”, która nie miała zbyt wiele szczęścia, trafiając do Floty Zero tuż po ucieczce kapsułą ratunkową z eksplodującego statku. – Owa synchronizacja może oznaczać, iż obecna tu armia numer trzysta trzydzieści trzy zostanie przejęta przez Jedność.

– Jedność składa obietnicę możliwości cofnięcia owej aktualizacji – zauważył Pactum. – Nie jest jej celem pełne... zapanowanie nad sektą Stripsów. Jedność podkreśla wszakże, iż Stripsowie i Maszyny to naturalni sojusznicy w walce z Konsensusem. Czyż nie dlatego sekta podpisała z nią oddzielny traktat?

Strips Lotta Lar milczał przez chwilę, przeprowadzając wewnętrzne symulacje. A potem zbliżył się do Maszyny, która – uśmiechając się lekko – wyciągnęła do niego dłoń z otwartym programowym portem.




– A zatem – westchnęła Misterie Artez, odstawiając pusty kubek – zaczynamy. Bez Prognostyków Zbioru, który ukrył się gdzieś w Wypalonej Galaktyce i mami nas tym „raportem Powiernika”. Z tymi ze Stripsów, którzy nie poddali się jeszcze wchłonięciu przez Jedność. Z resztką ocalałych Elohim przemienioną w Despectum, których Konsensus wyjątkowo nienawidzi... o ile potrafi nienawidzić. Bez dyplomatycznego kontaktu z electi, Wybrańcem Konsensusu, byłym Kaytem Telsesem... i z siłami ludzkości, które po raz pierwszy zostaną w pełni zaktualizowane Synchronem. Siłami biorącymi się do operacji, która w zasadzie przekracza ludzkie możliwości...

– A jednak oglądała coś pani przez Synchron – zauważył Kerkos Sand.

– Niech się pan tym nie martwi. – Uśmiechnęła się krzywo, wstając od stolika. – Moje samopoczucie nie ma tu żadnego znaczenia.

– Owszem, ma. Przypominam, że jako Konsultantka...

– Coraz bardziej mam wrażenie, że to funkcja zastępcza – przerwała mu gorzko – mająca na celu odsunięcie Przedstawicieli Obrębów od pełnienia realnej władzy. Wszystko przejęło wojsko, w dodatku opierając się na tym nieszczęsnym programie militaryzacyjnym Maszyn.

– Nie może pani zaprzeczyć, że spełnia on swoją rolę – zauważył Marszałek Sił Północnych. – Wymieszanie siły militarnej poszczególnych Obrębów sprawiło, że ludzkość naprawdę stała się zjednoczona. Przynajmniej w kwestii wojny.

– Wiem na razie tyle, że nic nie wiem – stwierdziła. Podeszła do przejścia do sali SSS. – Na razie wiemy tylko tyle, że możemy być manipulowani przez Maszynę.

– Nie rozumiem...

– W takim razie proszę posłuchać, co za moment powie nam generał Piecky Tip – powiedziała. – I zapewniam pana, że będzie to pełne entuzjazmu potwierdzenie operacji „Ramię”, którą lada dzień mamy rozpocząć. Operacji, którą musimy wykonać, tak czy inaczej. Ale do której trzeba nas umiejętnie popchnąć.

– Dlaczego pani tak uważa?

– Ponieważ nie wierzę, że Maszyny mogą przeciwstawić się Jedności – odpowiedziała. – I uważam, że próba uwiedzenia generała Piecky’ego nie była wcale próbą. Pokazano mu po prostu, co może stracić, jeśli spróbuje nas namówić do rezygnacji z operacji „Ramię”. – Urwała na moment, zastanawiając się nad kolejnym zdaniem. – A teraz już tego nie zrobi. Nie w momencie, kiedy może stracić Fibonaccię – zakończyła, odwróciła się i dotknęła panelu na drzwiach.

Ale Kerkos zatrzymał ją jeszcze.

– Konsultantko Artez...

– Tak?

– Po tym całym wykładzie chciałbym powiedzieć tylko jedno. Jest pani w błędzie – powiedział, pozwalając sobie na lekki uśmiech. – Pani funkcja z pewnością nie jest zastępcza. Powiedziałbym nawet, że jest niezastąpiona.





Widziałem wiele walk. Bitew w przestrzeni kosmicznej. Starć na powierzchni planet. Konfliktów w sektorach granicznych. Prób przejęcia stacji i ucieczek z zagrożonego obszaru. Walk niszczycieli, skokowców, myśliwców i regularnej armii. I mogę powiedzieć tylko tyle: po minucie strategie biorą w łeb i zaczyna się burdel.


kapitan Kayt Telses,

fragment Podsumowania Piątej Wojny z Iseminem





Niestety, nie mieli już szans, by uciec.

W chwili kiedy Rupieć dostarczył na „Krzywą Czekoladkę” półprzytomną Tsarę Janis razem z Żałobnikiem, wściekły podporucznik Tolk mógł co najwyżej zakląć i wyłączyć licznik. Tuż po nim liczniki musieli zastopować wszyscy – głównie dlatego, że trzeba się było cofnąć.

Wzdłuż boi lokacyjnej sektora zaczęły pojawiać się nowe jednostki Konsensusu. I, co gorsza, nie był to tylko Trzon. Widać było obłe, reagujące jak jeden organizm, telepatyczne statki Lorian czy Odkrywców, z ich dziwacznymi, zaskorupiałymi okrętami wyposażonymi w napędy tachermatyczne – rzekomo wykorzystujące energię tachionów do osiągania niemal prędkości światła. Okręty Floty, wielkości myśliwców i skokowców, krążyły wokół adsorpów i wiropeksów Trzonu niczym ćmy wokół płomienia świecy. I było ich coraz więcej.

– Nie wykonałaś rozkazu, Janis – powitała ją kapitan Digit. Piękna Czwórka nachyliła się nad skafandrem próżniowym byłej najemniczki i zaczęła go z niej zdejmować. – Nie unikniesz konsekwencji.

– Jakiego rozkazu? – wychrypiała Tsara. – Chcieliście to coś, to macie. – Machnęła nieskładnie ręką w kierunku Obcego leżącego na posadzce statku.

– Miałaś natychmiast wracać z ksenojednostką.

– Wziął ją Rupieć. Miałam uszkodzenie skafandra – wyjaśniła. – Musiał zabrać też mnie.

– Miał tam zostać!

– Nie słyszałam... Wszystko zaczęło się pieprzyć. Cały ten półobcy statek to plagowe Widmo!

– Nie mam teraz na to czasu – skrzywiła się Digit. – Siadasz do konsoli. Zaraz wpadniemy w sam środek potyczki. Ruszaj – rozkazała, do końca uwalniając byłą najemniczkę z zesztywniałego skafandra. – Trink, wprowadź ją, ale szybko!

– Świetnie – mruknęła Tsara, ale odchodząc, ledwo powstrzymała lekki uśmiech satysfakcji. Rzecz jasna mina jej zrzedła, gdy zobaczyła, co dzieje się za neoszybą skokowca.

– Fregaty. Jest już ich pięć – powitał ją przy konsoli astrolokator Toc Trink. – Było łącznie siedem, ale dwóch już nie ma. Ciężki niszczyciel „Septimus” wciąż jeszcze się trzyma, ale długo to nie potrwa. Jest już w połowie Przemieniony w wiropeks. Atakuje go cała seria adsorpów. Wyszedł też już krążownik... o, tam. „Karma”, stara jednostka Państwa. Nie widać go dokładnie, włączył część maskującego holo, ale wali w nich ciężką plazmówką...

– Widzę... – mruknęła Tsara, łapiąc za uchwyt sterowniczy i dotykając genoczytnika konsoli. – A te mniejsze statki? – spytała, wskazując głową wyświetlone punkty holo.

– Cztery skokowce – wyjaśnił Trink. – Było siedem, ale już siedmiu nie ma. Te też długo nie pociągną. Leci na nie cała seria wirionów. – Toc przeciął palcem dotykowe holo, ukazując rój czarnych, rozpękniętych jaj. – Dowodzi nimi ten wirofag. – Przesunął nieco obraz, pokazując Tsarze wielki, pucharkowaty statek z doczepionymi pajęczymi odnóżami dział. – Ale to nie problem.

– Jak to: nie problem?

– Mamy i patogen – mruknął astrolokator. – Ten wielki, półprzezroczysty glut wielkości krążownika. I chyba właśnie wyłazi nam drugi.

– A myśliwce z „Karmy”?

– Duchy Państwa, te „liściopodobne”, laser wzmocniony elektryką rdzenia – mruknął. – Zwrotne, na stałym kamuflującym holo, ale słabe w starciu. Zostało im jakieś pięć sztuk.

– Możemy stąd uciec?

– Nie. A przynajmniej dopóki mamy przejście zablokowane przez patogen.

– Cudownie – skwitowała, ale Trink nie odpowiedział.

– Przygotujcie się – odezwała się za to Digit, siedząca nieopodal na fotelu kapitańskim. – Wallenrode?

– Tak, pani kapitan? – doleciało z Serca.

– Synchronizacja?

– Trzyma się. Dowódca Tolk wciąż każe utrzymać pozycję. Nie ruszymy do przodu, jeśli tego nie zechce.

– Kiedy dojdzie do nas fala ataku?

– Niecałe trzy minuty.

– Natarian?

– Rupieć już w zbrojeniówce – odpowiedziała przez głośnik mechaniczka. – Kończę go podłączać.

– Pośpiesz się – rozkazała Digit. Ale i tak było już za późno.




Susie Winter wciąż usiłowała odlecieć „Baleriną”, ale synchronizacja z „Draniem” kapitana podporucznika Tolka nie dawała jej na to najmniejszych szans.

Mogła poruszać się w ściśle określonych granicach. Wysunięta nieco do przodu, razem z myśliwcami eskadry, płynęła przed siebie, patrząc, jak fala potyczki zbliża się do niej coraz bardziej. Z tej odległości linia walczących wyglądała jak rozmazany wystrzałami laserów, turbinówek, plazm i zielonkawej broni energetycznej Obcych chaos. „Septimus” już ucichł, rezygnując z żądań, a „Karma” razem z fregatami i skokowcami miała teraz własne problemy, ale Susie czuła, że ta sielanka niebawem się skończy. Jej dłoń, leżąca na przycisku wstecznego dopalacza, zaczęła się już pocić... Winter miała ogromną ochotę nacisnąć ów przycisk.

– Potwierdzam blokadę dojścia do boi lokacyjnej – wybrzęczał Jarc, czyli Jednostka Autonomiczno-Reprogramowa typu C. Humanoidalna, wyprodukowana przez Maszyny Trójka wyglądała jak prastary, metaliczny robot z czasów Imperium Galaktycznego, z obłą głową wyposażoną w kratkowany głośnik. Ustawienie go jako astrolokatora Susie z początku uznała za bezsensowne, dopóki nie przekonała się, że Maszyna wpięta jest stale w Synchron. – Przeszkadza nam ksenojednostka. Typ: patogen.

– Widzę – mruknęła Winter. Siedzący nieopodal w kapitańskim fotelu „Baleriny” Sevenses kiwnął nieznacznie głową, jakby potwierdzał oświadczenie Maszyny.

– Byłoby świetnie, gdybyś puściła wreszcie ten przycisk – usłyszała nagle zrzędliwy głos młodziutkiej Klaato Barady, nadającej do nich z Serca. Obie panie, ku rozbawieniu Sevensesa i równie starego jak on mechanika Nikto, kompletnie się nie znosiły, i to nie do końca wiadomo czemu. – Jeszcze dostaniesz sraczki z tego napięcia.

– Spieprzaj, Barada – syknęła Susie, nie zważając na niezadowolone mruknięcie Sevensesa. – Bo jak wstanę, to ci nogi z dupy...

– Droga załogo – przerwał im nagle wystraszony, suchy głos zbrojeniowca o specyfikacji Lord, co, jak przypuszczała Susie, nie było niczym innym jak ksywką. – Darujcie sobie te nogi. Już nam je urwano....

– Co ty op... – zaczęła Winter, ale w tym momencie zobaczyła rosnące przed nimi coraz wyraźniejsze echo głębinowe. A był to dopiero początek.




W chwili gdy świeżo uformowane echo głębinowe zyskało realność i zamieniło się w prawdziwe otwarcie Głębi, pilotujący bombowiec „Całus” zestresowany Tom Krzywik – były członek ochrony niszczyciela „Harmider”, który cudem uciekł lata temu z eksplodującej stacji Oko – odruchowo nacisnął guzik trzymanego kurczowo spustu. Jęknął, ale na jęczenie było już za późno. Wbrew rozkazom podporucznika Tolka „Całus” zadrżał i wypuścił bombę grawitacyjną typu A – wprost ku przybywającej jednostce.

Znane od dawna Zjednoczeniu rakiety grawitacyjne stanowiły jedną z bardziej ekskluzywnych broni. Kosztowały niemal tyle co dobrej jakości skoczek głębinowy i były zakazane w części cywilizowanych systemów. Co do bomb – ich ceny wówczas nie znano, produkowano je nielegalnie i dopiero w trakcie Wojny Naporu weszły do ogólnego użytku. Rzecz jasna, głównodowodzący porucznik Berd Kahl kazał natychmiast wyposażyć w nie bombowce swojego dywizjonu. Ich odpalenie – podobnie jak zwykłe strzały z okrętowych działek – nie wymagało przełamania synchronizacji eskadry podporucznika Tolka.

Bomba sunęła powoli, ale pewnie. Na razie jej czujniki nie wykryły żadnego celu, jednak już niebawem miało się to zmienić. Krzywik przymknął oczy, ale zaraz je otworzył. Zamknął też półotwarte usta. Chciał zakląć, ale żadne wystarczająco siarczyste przekleństwo nie przychodziło mu do głowy.

Z Głębi wyłaniał się wielki patogen Obcych. To, że zostanie trafiony, było więcej niż pewne. Ale pewne było także to, że wówczas rozpęta się piekło.




Despectum pilotujący seraf „Cisza” pierwszy zauważył, co się święci.

Wnętrze statku, wypełnione delikatnymi sprzętami wymieszanymi z artefaktami kseno, szumiało cicho energią rdzenia. Wzgardzony trzymał genotransformowane dłonie o cienkich palcach we wnętrzu specyficznego kokpitu, manewrując delikatnie mikrouchwytami. Jego czarny, obcisły i dziwaczny kombinezon – wizytówka eks-Elohim – był poszarpany i miejscami rozerwany: symboliczna zgoda na przyjętą Wzgardę. Genotransformowana twarz, zakryta w całości przez ciemny i cienki, przylegający do skóry materiał – kolejny symbol Despectum – skrzywiła się w grymasie przypominającym nieco ludzkie zdziwienie.

Bomba puszczona przez „Całus” przeleciała tuż obok prawego, energetycznego skrzydła serafa, ciągnąc za sobą delikatną smużkę.

– Koniec – oznajmił Despectum, otwierając szeroką wiązkę kontaktową i dosyłając dane. – Smutnoradość istnienia. Transkrypt odejścia.

– Wzgardzony? – usłyszał zaskoczony głos podporucznika Tolka. – Co ty tam... O, do wszystkich przeklętych Obcych! Odwrót! Odwrót!

Zsynchronizowana eskadra potrafiła zareagować szybciej i skuteczniej: wszelkie polecenia wydane przez skokowiec kapitański miały swoje natychmiastowe odzwierciedlenie w ruchach poszczególnych jednostek. „Drań” jednym gwałtownym ruchem szarpnął więc do tyłu wszystkie podległe mu statki, umożliwiając im jednocześnie obrót wokół własnej osi i uruchomienie dopalaczy.

Tymczasem bomba grawitacyjna typu A dotknęła materializującego się patogenu i zgasła, by zmienić się nagle w zasysający okręt cichy, potworny rdzeń czarnej dziury.




Jako pierwszy poległ „Septimus”.

Ciężki niszczyciel umierał już od jakiegoś czasu, przekształcany w wiropeks przez adsorpy, które wczepiły się w jego kadłub niczym żarłoczne pijawki. Na powierzchni okrętu widać już było grube, napuchnięte żyły, świadczące o opanowaniu jednostki przez coś, co Wywiad Ksenologiczny Klanu Naukowego określał mianem „transformerów nanitowych z narzutem ksenobiologicznym”. Wewnątrz miotali się Przemienieni, atakujący wciąż zdrową załogę. Niszczyciel stracił już większość świateł, zmieniając się we wrak.

W zwykłych okolicznościach każdy wiropeks potrzebował nieco czasu na ukończenie przemiany. Tu miało go jednak zabraknąć: jednostka zastygła nagle, by – powoli, ale nieubłaganie – popłynąć w kierunku wirującej, połyskliwej, czarnej osobliwości. Razem z nią sunęły adsorpy, wciąż usiłujące się wyrwać z niszczycielskiej siły przyciągania. Jeden ze skokowców przybyłej floty także wpadł w grawitacyjny lej: zagłada zasysała go pomimo uruchomienia dopalacza na pełną moc.

Ale nie to było najgorsze, a fakt, że ku czarnej mikrodziurze sunęła też „Karma”.

Cała energia rdzeniowa została przekazana do dysz wylotowych. Krążownik zamigotał: gasło nałożone na niego holo, tak że na wierzch wychynęła państwowa czerwień, którą wymalowano kadłub. System kamuflujący przemykał jeszcze lekkimi zygzakami po całym korpusie wielkiej, siedmiusetmetrowej jednostki. Natężenie mocy, wyrzuconej dyszami przez rdzeń, przepalało całe serie antygrawitonów i uszkadzało oplątujące okręt korony napędu głębinowego.

W tym momencie do eskadry podporucznika Tolka doleciały pierwsze statki Obcych.

Nie była to jeszcze pełna fala ataku i nie wyglądało na to, by owe kilka adsorpów interesowało się skokowcami. Jeden czy dwa wystrzeliły zielonkawą strużką, ale niecelnie. Wyglądało na to, że atak – wcześniej ujęty w wyliczeniach Konsensusu – spalił na panewce przez całkowitą zmianę sytuacji strategicznej.

Sytuacji, która zdawała się puchnąć czernią, zasysając dookoła drobiny światła.

Po formującym się rdzeniu niewielkiej czarnej dziury przemykały zygzaki wyładowań. Fragmenty wciąganego przez lej patogenu rozrywały się, jednocześnie migocząc i tracąc trójwymiarowy kształt, jakby okręt rozmazywał się w czasie i przekształcał w nowy rodzaj Widma. To samo działo się i z „Karmą”: krążownik poddawał się, nie mogąc uciec z wchłaniającej go grawitacji. Wystrzelono już kilka szalup ratunkowych – odczepiły się od kadłuba statku i umknęły czarnej dziurze tylko wskutek wysokiej prędkości początkowej i niewielkiej masy. W perturbacje zaczął wpadać też czas: Synchron przy tak silnym uderzeniu grawitacyjnym zgłosił opóźnienia i urwanie kontaktu. Możliwe, że przez bliską styczność ze sztucznie utworzoną, ale jednak czarną dziurą stracili przynajmniej kilka godzin czasu galaktycznego.

Flota i Trzon Konsensusu zaczęły odsuwać się od epicentrum. Obcy odrywali adsorpy od atakowanych fregat i „Karmy”. Wzywał je tkwiący w bezpiecznej odległości wirofag i wielki patogen, otoczony przez roje jajowatych, rozpękniętych wirionów i uciekające od wybuchu niewielkie statki zwykłej Floty Kseno.

W zasadzie, patrząc z perspektywy unicestwienia drugiego patogenu Obcych – szanse ludzi wzrastały. Nie licząc eskadry Drani, w przestrzeni unosiło się wciąż pięć ludzkich fregat, cztery duchy Państwa i dwa skokowce, choć jedna z fregat została już z pewnością przemieniona w wiropeks. Aby zaatakowała, potrzeba było wszakże nieco czasu. Drugi wiropeks Konsensusu – przejęty przez Obcych „Septimus” – już zginął. Mogli więc liczyć na zwycięstwo... o ile przetrwa „Karma”. I o ile bomba grawitacyjna typu A nie zmieni się na trwale w czarną dziurę.

Szanse na to, że tak się stanie, wynosiły pół na pół, w zależności od ilości wchłoniętej przez osobliwość materii. Stworzone w wyniku eksplozji czarne dziury były niewielkie, a na tle dziur prawdziwych – niemal mikroskopijne; ale zawsze chybotały się na granicy zaistnienia. Jeśli miało się tak stać, to – o ile nie uciekną – wszyscy walczący zostaną skazani na zagładę.

Dziura wzrośnie w postępie geometrycznym i wskutek swych nienaturalnych początków niemal natychmiast pochłonie sporą część sektora. Stopień zniszczenia wywołany bombą grawitacyjną był porównywalny jedynie do Wypalenia, choć samo Spustoszenie dokonane za pomocą Broni Maszyn miało o wiele groźniejsze konsekwencje. Mogło być jednak i tak, że mikrodziura wchłonie materię i zgaśnie, pozostawiając po sobie tylko silne stężenie grawitacyjne, które także ulegnie rozproszeniu.

Tak czy owak, najrozsądniejszym wyjściem była ucieczka. I wszystko wskazywało na to, że zrozumiał to również Konsensus. Siły Trzonu i Floty z wolna ustawiały się na pozycji. Nie wiadomo było, czy Obcy korzystają z ludzkich boi lokacyjnych, ale traf chciał, że patogen był umiejscowiony tuż obok jednej z nich. Odpowiednik ludzkich liczników został już zapewne włączony i te z jednostek Obcych, które nie potrafiły świadomie przebyć Głębi, poddawały się ksenostazie.

Niestety, wszystko wskazywało na to, że nawet jeśli Obcy uciekną, niekoniecznie uda się to i ludzkim jednostkom.




Tsara Janis szybko zrozumiała, że „Krzywa Czekoladka” się nie wyrwie.

Moc czarnej mikrodziury objęła skokowiec tuż po tym, kiedy dotarła też do bombowca „Całus” pilotowanego przez Krzywika. Drugi z bombowców, „Bella”, pilotowany przez Ho Sanako, popłynął ku zniszczeniu jako pierwszy i wszystko wskazywało na to, że nic już go nie uratuje. Tuż obok przemknął zasysany adsorp – ksenostatek rozjarzył swoje dysze zgniłą, fioletową mgłą, ale i tak runął w głąb osobliwości, niemalże uderzając w „Karmę”.

– Janis... – odezwała się Digit. Głos pięknej Czwórki pobrzmiewał obawą, ale Tsara nawet jej nie słuchała. Wydawało się jej, że niemal wtapia się w konsolę nawigacyjną.

Prawą rękę trzymała na uchwycie sterowniczym dociśniętym do oporu tak mocno, że miała wrażenie wyłamania serwomechanizmów podpiętych pod elementy drążkowe. Palcami lewej dłoni przelatywała po komendach przekazu energetycznego; wspierający jej działania Pent Wallenrode robił to samo, wyłączając energię rdzeniową z niemal wszystkich podzespołów statku i pchając ją w dopalacz.

– Ciąg jest zbyt mały i wykazuje tendencję spadkową – poinformowała dziwnie zbolałym głosem Lora, wykastrowana SI skokowca, której widmo, wyglądające jak mała dziewczynka o długich, rozpuszczonych włosach, objawiło się nagle tuż obok konsoli nawigacyjnej. – Nie uda się.

– Nie mów mi... – wychrypiała Janis, niemal kładąc się na konsoli – że się nie uda...! Wyłącz wszystko!

– Słucham?

– Wyłącz wszystko. Zostaw... zostaw pęd!

– Nie da rady! – wykrzyknął Pent z Serca. – SI nie ma uprawnień! Ja też tego nie...

– Cicho bądź! – krzyknęła Tsara. – Lora! Rób obejście!

SI „Krzywej Czekoladki” zamigotała.

– Synchronizacja podporucznika Tolka nie... – zaczęła, ale Janis nie chciała tego słuchać.

– Pieprzyć synchronizację! Obejdź ją jakoś!

– Nie mogę. Kastracja Sztucznej Inteligencji uniemożliwia...

– Digit! – wydarła się Tsara. – Pomóż mi!

Na sekundę w całej stazo-nawigacji zapadła cisza. A potem Czwórka nachyliła się nad konsolą nawigacyjną. Pracowała szybko: palce rozmazywały się niemal, stukając po plamkach klawiszy. Trwało to może dziesięć cennych sekund: sekund, które coraz bardziej ciągnęły ich ku zagładzie. Maszyna zdawała się tym nie przejmować: działała szybko niczym imprint, zdejmując programowe narzucenia kastracji SI, których tak szybko – i tak łatwo – nie mógłby zdjąć żaden człowiek.

A potem skokowiec zgasł.

Wszystko zatopiło się w czerni. Siadła grawitacja. Przypięta pasami Tsara krzyknęła – ale w krzyku był zawarty nie strach, lecz wściekłość. Synchronizacja pękła niczym zbyt mocno napięta struna.

Zostali sami.

To, co próbowała zrobić Janis, starzy kosmiczni żeglarze nazywali „zrywem umarlaka”. W tej chwili „Krzywa Czekoladka” nie była już statkiem. Nie była nawet rakietą. Była martwym pociskiem z odrzutem, wypychającym go do przodu i niewiele różniącym się od wybuchu rdzenia. Tracili w ten sposób niemal całą energię skokową i energię plazm czy turbinówek, ale mogli przeżyć.

I podać się uciekającym Obcym jak na widelcu.




Przed patogenem zaczęło formować się wielkie głębinowe echo, zwiastujące otwarcie przez niego Głębi. Zjawisko o tyle niespotykane, że z reguły echa formowały się w miejscu docelowym, a nie startowym, przed przybyciem danej jednostki. Nie było jednak czasu, by analizować ciekawą anomalię: czarna mikrodziura wyglądała na gęstą i coraz bardziej spuchniętą.

Zasysana tymczasem „Karma” podjęła jedyną decyzję, jaką może podjąć okręt skazany na zniszczenie. Kapitan krążownika wydał rozkaz o losowym skoku głębinowym. Na pokładzie nie uruchomiono nawet licznika: kto mógł, ten szybko wpiął się w stazę. Losowy skok gdzieś w otchłanie Wypalonej Galaktyki teoretycznie skazywał jednostkę na przemianę w Widmo, ale obecnie wydawało się to lepsze niż pewna śmierć.

Pilotująca bombowiec „Bella” Ho Sanako nigdy nie miała się dowiedzieć, co się jej stało. Wnętrze „Belli” jakby się wydłużyło, a ona sama straciła realność, rozciągnięta niczym guma. Miała wrażenie, że zmieniają się jej nawet myśli – próbowała krzyknąć, ale bombowiec wypełniła jakaś grobowa, mroczna cisza.

Dwie sekundy później walnęła po raz ostatni w okolicę rufy „Karmy”, rozpędziła się i wniknęła w formujące się jądro czerni. Siły, których nawet nie odczuła, rozerwały jej statek na strzępy, jednocześnie utrwalając jego strukturę w czasie i poza czasem.

Na całe szczęście tuż przed wpadnięciem w wieczność straciła przytomność, a potem – o ile było jeszcze jakiekolwiek potem – przestała istnieć, choć to ostatnie określenie nie było do końca precyzyjne.

Tom Krzywik pilotujący „Całus” wciąż próbował walczyć. Znajdował się już teoretycznie poza granicą bezpiecznego wylotu. Nie ustawił licznika, choć bombowce – tak jak każdy ze statków eskadry – posiadały napędy głębinowe. Wierzył jednak, że się wyrwie, i nie zwracał uwagi na realia. Szeptał coś do siebie – fragmenty jakichś urwanych modlitw z ojczystej planety Rectus, leżącej nieopodal mgławicy Laguna w Ramieniu Strzelca. Zawsze pragnął być pilotem – i mimo dziwacznych kolei losu, kariery od technika na jednym z próżniopławów Federacji po kadeta ochrony na niszczycielu „Harmider” – w końcu udało mu się zrealizować marzenia.

Teraz marzył, by nigdy mu się to nie udało.

Na radarze zauważył krwawnik „Zapłata” pilotowany przez Tifta Hata, który – rzekomo – sam dowodził niegdyś jakąś eskadrą gdzieś w Ramionach Zewnętrznych. Stary gatlarski myśliwiec z napędem głębinowym wyrwał się z oddziaływania czarnej mikrodziury i trafił jednym, celnym strzałem w zabłąkaną jednostkę Odkrywców. Milczący zwykle Tift krzyknął coś w głośnik, ale Krzywik nie słuchał.

Wciąż się modlił.




„Balerina”, pilotowana przez Susie Winter, podobnie jak ciężki skokowiec „Drań” kapitana podporucznika Tolka, cudem znalazła się poza granicą oddziaływania osobliwości.

Winter zawdzięczała to tylko szybkiemu refleksowi Tolka, który niemal natychmiast cofnął swój statek – wciąż zsynchronizowany z „Baleriną” – własnemu doświadczeniu i sporej dawce szczęścia. Nie zmieniało to jednak faktu, że – jak była święcie przekonana – tylko odwlekła wyrok.

– Trzydzieści pięć do trzydziestu sześciu procent szans na wygaśnięcie osobliwości – zabrzęczał astrolokator „Baleriny”, maszynowy Jarc. Trójka odwróciła się w kierunku pilotki, ukazując swoją obłą fizjonomię. Jarc nie miał oczu i na jego „twarzy” widniał tylko głośnik, ale Susie i tak odniosła wrażenie, że Maszyna zrobiła coś w rodzaju „przygnębionej miny”. – Zalecam natychmiastowy losowy skok głębinowy.

– Czy przekazałeś swoje zalecenie kapitanowi eskadry? – spytał Sevenses. Jarc kiwnął głową.

– Podporucznik Tolk nie wyraził zgody – oznajmił. – Pragnie skierować nas w stronę boi lokacyjnych.

– Nie mamy... – zaczęła Susie i urwała, ponieważ w tym momencie wystrzelone przez „Karmę” masowniki uderzyły w patogen. – A może i mamy – szepnęła, patrząc, jak nieopodal rozkwita małe słońce.

– Wysadzą i boję – jęknęła siedząca w Sercu komputerowiec Klaato Barada. Ale nie miało to większego znaczenia. Otwarte boje lokacyjne – a przynajmniej boje legalne i niezaszyfrowane – były potrzebne, ale nie konieczne. Ważny był konkretny oznaczany przez nie w przestrzeni kosmicznej punkt, a ten – na szczęście – mogło zniekształcić jedynie Wypalenie.

Wyglądało na to, że wciąż mogli przeżyć, gdy już uciekną Obcy... a raczej to, co z nich zostało. O ile zdążą przed przemianą mikrodziury w prawdziwego żarłocznego potwora.

Ale kilka sekund później los okazał się o wiele bardziej przewrotny.

Mikrodziura – na przekór wszystkim zainteresowanym – znienacka wygasła.




– Nie wierzę – szepnęła Tsara. – Po prostu nie wierzę.

Ale nie było tu nic do wierzenia.

Dopiero co uciekający z sektora Konsensus wyłączył swoje ksenoliczniki. Wyrwana cudem śmierci z rąk „Karma” próbowała przetrwać po utracie większości ciężkiego uzbrojenia, wystrzelonego ku patogenowi. Wiriony, adsorpy i wirofagi zaczęły odzyskiwać rezon, formując się w – nie tak odległe – szyki. „Krzywa Czekoladka” dryfowała, nie mogąc ponownie się uruchomić, na resztkach energii rdzeniowej, nie licząc jednego, skokowego zapasu. A uszkodzony poważnie przez masówki patogen rozjarzył się nagle niesmaczną, mleczną bielą.

– Co on wyprawia? – spytała niepewnie Janis, zerkając przez neoszybę.

– Formuje się w Skażenie – wyjaśniła spokojnie Digit. – Pierwszego, podstawowego Stopnia. Przyzywa do siebie wszystkie stacjonujące jednostki, razem z wirionami i wiropeksami.

– Co takiego?!

– Jeśli to się wam podoba – zauważył grobowym głosem Pent z Serca – to tym drugim będziecie zachwyceni.

– Czym znowu?! – jęknęła Tsara.

– Popatrzcie: patogen ściąga „Karmę”. A ona się poddaje... zupełnie jak wiropeks. – Wallenrode urwał na moment. – Chyba... – podjął niepewnie – chyba straciliśmy krążownik.




Jak było do przewidzenia, pierwsze jednostki Obcych – a dokładnie obła eskadra Lorian – zaatakowały seraf „Ciszę” z pilotującym go Despectum.

O dziwacznej awersji Obcych do byłych Elohim wiedział świetnie WKKN, niekiedy wykorzystując ów fakt jako przewagę strategiczną. Często bowiem zdarzało się, że – nawet wbrew wcześniej prowadzonej strategii – Konsensus, a już szczególnie jego Trzon, atakował okręty Wzgardzonych jako pierwsze.

Na szczęście Despectum wiedział o takich zachowaniach. I był przygotowany na tyle, by uciec z linii potencjalnego strzału.

Statki Obcych były trzy i każdy reagował wyjątkowo płynnie na ruchy pozostałych – choć znajdowały się w sporej odległości od siebie. Wzgardzony rozłożył szerzej energetyczne skrzydła swojego ciężkiego serafa z napędem głębinowym i nabrał prędkości, jednocześnie wystrzeliwując ku pierwszemu ze statków Lorian z działka drgawnika. Energetyczno-grawitacyjna fala trafiła prosto w kadłub pozbawiony pola siłowego, ale stworzony z wyjątkowo zwartej masy, która oparła się ciosowi. Statek jednak odrzuciło: przez moment dryfował, z trudem odnajdując się w przestrzeni. Z pomocą przychodziły mu już pozostałe jednostki: najwidoczniej Lorianie potrafili na swój telepatyczny sposób synchronizować działanie własnych eskadr.

W tym momencie nad serafem zawisła jedna z ocalałych fregat. Wciąż ścigana i częściowo obłożona przez adsorpy, strzelała ku jednostkom Konsensusu rozrzutem automatycznym. Ciężki laser, sterowany przez SI, przeciął na pół jeden ze statków Lorian. Drugi okręt poleciał w przestrzeń, biorąc na cel jeden z ludzkich skokowców Sił Północnych COP.

Ten, który pozostał w pobliżu Despectum, wciąż jeszcze dryfował, Wzgardzony zdecydował się więc wykorzystać sytuację. Ustawił się na pozycji i strzelił całą mocą drgawnika, dorzucając niewielki prezent: maleńką, ale zwrotną rakietkę drgawnikową wielkości ludzkich szperaczy. Pocisk dosięgnął celu, rozłupując ksenojednostkę na pół.

– Nie angażować się! – w głośnikach rozbrzmiał nagle wściekły głos podporucznika Tolka, nadającego ponownie na szerokiej wiązce kontaktowej. – Co wam mówiłem, do ciężkiej Plagi?! Nie angażować się! Osłaniać „Krzywą Czekoladkę”! Prowadźcie ją w kierunku boi lokacyjnej! Ustawiać liczniki! To rozkaz!

– Tak jest – oznajmił pilot „Zapłaty” Tift Hat. Ale tylko on potwierdził przyjęcie rozkazu. Aktualnie eskadra Drani miała inne problemy niż boja lokacyjna.

Trzon w końcu nadleciał. I natychmiast zaczął do nich strzelać.




Dowodzący ginącą „Karmą” podpułkownik Klot Pust nie mógł uwierzyć w to, co się dzieje.

Okręt nie reagował. Konsola umierała – piloci, astrolokatorzy, mechanicy i technicy nawigacyjni z przerażeniem odsuwali od niej ręce. Światła to zapalały się, to gasły. Serce przesyłało przekłamania programowe. Niemalże dryfowali.

Dosłownie przed chwilą ci sami ludzie krzyczeli z radości, stopując licznik. Wyrwali się z horyzontu osobliwości i uniknęli ryzyka przemiany w Widmo. A teraz patrzyli, jak SN rozkwita niespodzianie pajęczyną żył. Ktoś krzyknął, nie mogąc oderwać buta od nagle pokrytej grubymi liniami posadzki.

– Panie kapitanie... panie kapitanie... – Pust usłyszał nerwowe szepty. Ale podpułkownik nie patrzył na swoich ludzi. Widział tylko prowadzące do stazo-nawigacji, wcześniej zablokowane drzwi, które teraz wsunęły się w ścianę z donośnym stęknięciem.

W progu stał Przemieniony.

Wciąż w kombinezonie Sił Północnych, z delikatną linią czerwieni Państwa. Zwykłe maskujące holo było częściowo wyłączone. Twarz istoty pokrywały czarne nitki wypalonego personala i nabrzmiałe żyłki, nieco podobne do żył wypełniających okręt. Przemieniony przekrzywił głowę.

– Nie lękajcie się – powiedział całkiem wyraźnie. – Przynoszę porozumienie i pokój. Consensus – dodał – et pax.

Klot Pust nie słuchał. Szybkim ruchem wyciągnął zza paska laserowy pistolet i bezbłędnie wycelował w sam środek czoła istoty. Zanim Przemieniony zdążył zareagować, na skórze wykwitła mu czarna, wypalona dziura.

Nie miało to jednak większego znaczenia. Właśnie nadchodzili następni.




Choć Susie Winter dwoiła się i troiła, miała wrażenie, że los „Baleriny” jest już przypieczętowany.

Pierwsze przybyły adsorpy, które natychmiast ostrzelały eskadrę zielonkawymi laserami nakrapianymi czarnymi plamami „niby-próżni”. Na razie kanonada była chaotyczna i to w sumie uratowało skokowiec: w innym wypadku pole magnetyczne spadłoby w kilka sekund przynajmniej na jednej z burt. Nie oznaczało to wszakże, że mniejsze wersje adsorpów nie mogły doczepić się do skokowca – niekiedy ksenojednostkom udawało się przeniknąć przez wciąż aktywne pole.

Inna sprawa, że Susie nie zamierzała im na to pozwolić.

Siedzący w zbrojeniówce Lord nie bawił się w półśrodki: nie licząc ostrzału energetycznego, zaczął odpalać rakiety – proste szperacze – z uniwersalnej wyrzutni pocisków, która zajmowała podbrzusze statku. Z czterech wystrzelonych szperaczy dwa trafiły w cel: adsorp zginął w fioletowym rozbłysku. Po kolejnym zaledwie się omsknęły – ale to wystarczyło, by jednostka odleciała gdzieś chwiejnie.

Na razie ksenojednostek było niewiele, latały tylko dookoła niczym dokuczliwe muchy, badając stopień oporu przybyłej znienacka eskadry. W sercach Drani na moment zagościła nadzieja. Ale jak się okazało, była ona daremna.

To, co ocaliło „Balerinę” – jak i pozostałe, znajdujące się w centrum walki fregaty – okazało się niczym innym jak zapowiedzią końca. Do pulsującego wciąż patogenu przyłączył się wirofag, wiriony i – w trzech czwartych przemieniona w wiropeks – „Karma”. Ku wielkiej jednostce płynęła też jedna z ocalałych fregat, wyglądająca na kompletnie martwą.

Skażenie formowało się – i nic nie wskazywało na to, że uda się przerwać proces.

Z początku ostrzeliwane przez cztery fregaty i skokowce okręty stały w pozornym bezruchu. Potem wirofag przypiął się niejako do podbrzusza patogenu, a jego rozwarte, pajęcze macki wpięły się w cichą „Karmę”. Jednocześnie, niczym oszalałe, wokół krążyły wiriony. Niewielkie, jajowate stateczki oświetlały własne jednostki snopami grubego, zielonego światła. Coś tam się dokonywało: patogen wciąż pulsował i doczepione do niego okręty pokryły się grubymi żyłami. Wyglądało na to, że patogen i wirofag mogą połączyć się w większą jednostkę, a świeżo zdobyte wiropeksy wysysa się z energii rdzeniowej.

Chwilę to trwało – i ta chwila wystarczyła, by fregaty, skokowce i duchy Państwa, rezygnując z gonitwy za adsorpami i resztką statków Lorian i Odkrywców, ostrzelały mocno patogen. Na półprzezroczystym, bladym korpusie okrętu wykwitły nagle wypalone rany: ksenojednostka obrywała, i to ciężko. Konsensus podjął już jednak decyzję i nie zamierzał się wycofywać, godząc się z uszkodzeniami.

Patogen okrzepł i przygasł.

Przestał być półprzezroczysty i pociemniał, nie odróżniając się już od sczepionego z nim wirofagu. Skażenie Pierwszego Stopnia uformowało się do końca, by – ku przerażeniu ocalałych Sił Północnych COP i eskadry Drani – wystrzelić nagle jeden, szeroki, zielony promień lasera wypełnionego czarnymi pyłkami.

Stężona energia dotknęła jednej z fregat, niemal natychmiast przesmażając się przez resztkę jej pola magnetycznego. Wystarczyło kolejnych kilka sekund, by statek został rozłupany na dwie płonące części.

– Po nas – skwitował cicho kapitan Sevenses.




– Restart! – krzyczała Tsara Janis, podczas gdy kapitan Digit przebiegała palcami po martwej konsoli. – Restartuj się! Przeklęte bydlę!

– Pent? – spytała ciszej Maszyna, ale Wallenrode natychmiast usłyszał ją przez wewnętrzny personalowy głośnik.

– Wszystko zimne jak lód! – odkrzyknął. – W całym Sercu ciemno jak w dupie u...

– Natarian? – przerwała mu Digit.

– Rdzeń zimny! – doleciało z głośniczka. – Wciąż pulsuje tylko rezerwa skokowa, ale nie mam jak jej przekierować!

– R32C?

– Konieczne jest potwierdzenie niefunkcjonalności systemów.

– Restart! – Tsara wciąż powtarzała swoją litanię. – Restart!

– Lora, zgłoś się – rozkazała po raz kolejny Digit, ale niewykastrowana już Sztuczna Inteligencja „Krzywej Czekoladki” milczała jak zaklęta.

– Znosi nas na patogen – wymamrotała Janis. – Znosi nas na pieprzony patogen...

– Lora – powtórzyła Czwórka. – Lora, słyszysz mnie? Natychmiastowa aktywacja systemów! Lora, zgłoś się!

Przelatujący tuż obok myśliwiec Odkrywców strzelił ku nim od niechcenia. Pozbawionym pól magnetycznych skokowcem zatrzęsło, ale nic nie zawyło, nie uruchomił się żaden alarm.

Lecieli w wygaszonej trumnie.

Janis odczepiła pas i złapała za fragment konsoli nawigacyjnej, tak by nie unieść się w powietrze. Powoli, niezgrabnie zaczęła przesuwać się w kierunku zbrojeniówki, by wreszcie odbić się od posadzki i popłynąć w powietrzu.

– Tsara Janis – odezwała się Digit – wracaj na swoje stanowisko!

Ale była najemniczka już jej nie słuchała. Zanim zginą, chciała raz jeszcze zobaczyć swojego męża.

– Malkolm... – odezwała się Tsara, gdy już dotarła do zbrojeniówki. – Malkolm... popatrz na mnie.

Przypięty do stanowiska Reanimator odwrócił się w jej stronę, zupełnie jakby naprawdę przypomniał sobie swoje dawne imię.

– Malkolm... – wyszeptała Tsara, wyciągając dłoń do twarzy naciągniętej na elektroniczne podzespoły. – Pamiętasz mnie. Musisz mnie pamiętać...

Gdzieś w przestrzeni kosmicznej uformowane Skażenie Pierwszego Stopnia zdjęło strzałem kolejną ludzką fregatę.




To, że coś przybywa, pierwszy zauważył Tift Hat.

Krwawnik ledwo zipał, usiłując strząsnąć z ogona adsorp i kilka niewielkich wirionów. Część kulistych stateczków wystrzeliła ku niemu kapsydy: osławioną inteligentną broń rakietową Konsensusu. Maleńkie jednostki-samobójcy, być może Aparaty Kseno, trafiły go w dysze wylotowe. Na szczęście pociski częściowo unieszkodliwił sam wyrzut energetyczny z rdzenia. Te nieliczne, które przebiły się przez pole, wżarły się jednak w kadłub i zaczęły rozsadzać go od środka.

To, co uratowało byłego gatlarskiego pilota, okazało się serafem Despectum lecącym w towarzystwie bombowca „Całus”. Wzgardzony z niesamowitą precyzją zdjął drgawnikiem niebezpieczny ostrzał i zaatakował adsorpy. Zanim jednak Hat nadał podziękowanie, tuż obok Skażenia wyrosło echo głębinowe.

– Uwaga! – usłyszeli w odzyskanym Synchronie komunikat, nadany szeroką wiązką. – Nastąpi przybycie! Uwaga! Nastąpi przybycie! Czas przybycia: minus dziesięć. Powtarzam...

– Maszyny – mruknął Hat, przekręcając uchwyt sterowniczy. „Zapłata” skręciła gwałtownie, zrzucając wreszcie adsorp, który najwidoczniej pojmując komunikat, zaczął pędzić w kierunku Skażenia, tak jak i pozostałe jednostki Konsensusu. – Plaga by to... – dodał, widząc, że echo przemienia się w realne otwarcie Głębi – Plaga by to wzięła.

Do sektora NGC 2467 przybywała jednostka Maszyn. W innych okolicznościach byłby to może powód do ulgi. Niestety, z tego, co wiedział Hat, reakcja Maszyn na Skażenie – choćby Pierwszego Stopnia – była zwykle jedna.

Czekało ich Wypalenie Punktowe.




Wielka geometria, ciemnoszary pryzmatoid, wyłoniła się z Głębi w momencie, w którym Susie Winter zdjęła swoją ostatnią ksenojednostkę.

Pomagający jej Lord mamrotał coś do siebie, wirując w pasach zbrojeniówki, ale dobrze wywiązał się ze swojej roboty. Najwyższy czas: tuż za wielkim okrętem Maszyn otworzyło się kolejne przejście; to przybywała jednostka maszynowa wielkości przynajmniej superkrążownika, zapewne wyposażona w Broń lekkiego, punktowego zasięgu.

– Uwaga! – usłyszeli ponownie na szerokim paśmie. – Wypalenie Punktowe! Uwaga! Wypalenie Punktowe! Czas minus siedemdziesiąt sześć! Czas minus siedemdziesiąt pięć! Uwaga! Wypalenie Punktowe! Czas minus siedemdziesiąt trzy!

– Cel: boja lokacyjna – rozkazał głucho Sevenses. – Licznik! I ruchy! Maszyny walą w Obcych! Właśnie oczyszczają nam przedpole!

– Tak jest! – krzyknęła Susie.

Czego jak czego, ale tego rozkazu nikt jej nie musiał powtarzać.




Uciekali.

Pierwszy w Głębię wleciał „Drań”, który w trakcie całej potyczki nie oddał ani jednego strzału. Następnie fregaty, które – w ostatniej chwili – zabrały ze sobą ocalałe duchy Państwa. Skoczył i Tift Hat razem z pilotującym „Całusa” Krzywikiem, i skokowiec „Balerina”. Jako ostatni odleciał Wzgardzony. Skażenie ich przepuszczało: Konsensus całą swoją siłę skierował ku geometrii Maszyn.

Została tylko „Krzywa Czekoladka”. Zapomniana i samotna. Tolk uznał, że zginęli i że znajdujący się na pokładzie Obcy jest już stracony. A może zabrakło mu czasu i gdy zrobiło się naprawdę gorąco, wolał ocalić siebie i resztę swej eskadry.

Digit oderwała palce od martwej konsoli. Czwórka milczała. Nie wzywała już nawet Tsary Janis. Milczał Pent, który zdecydował się na wyjście z martwego Serca. Milczała Natarian, która wpłynęła powoli do stazo-nawigacji. I astrolokator Toc Trink, który uśmiechał się kwaśno spod swojego nieprzepisowego kaptura.

Czekali, patrząc spokojnie przez neoszybę. Martwy skokowiec wciąż dryfował: znosiło go ku pryzmatoidowi, ale nie miało to już żadnego znaczenia. To, że rozbiją się o gładką powierzchnię geometrii, nie wydawało się lżejszą śmiercią od rozerwania przez Wypalenie.

Ale ich czas jeszcze nie nadszedł.

Ostrzeliwujący Skażenie pryzmatoid wychwycił ich i dokonał głębokiego skanu. Siedząca wciąż przy konsoli Digit drgnęła: przybyłe Maszyny szeptały ku niej we własnym Synchronie. Obecna w sektorze Jednostka Autonomiczno-Reprogramowa klasy D nie mogła zostać zniszczona. Gdzieś w otchłaniach zero-jedynkowych wyliczeń zarządzającego okrętem Maszyn Bytu dokonała się prosta analiza kosztów. Decyzja była szybka – tak szybka, jak ludzka myśl. Odliczanie do Wypalenia Punktowego zostało wstrzymane, a cienka, energetyczna wiązka ściągacza dotknęła „Krzywej Czekoladki”.

Byli uratowani.

Niecałą minutę później wchłonął ich ciemny, pusty hangar na statku Maszyn. Uchwyty magnetyczne stęknęły i martwy skokowiec zadrżał, wsunięty w prostokątną niszę doku. Wróciła też grawitacja narzucona przez okręt.

– Zaraz skoczymy – ostrzegła Digit. – Wpinajcie się w twardą stazę. Razem z Żałobnikiem – dodała, patrząc na wciąż leżącego na posadzce Obcego. – I to szybko.





Nie, nie mamy dostępu do pełnych danych związanych z funkcjonowaniem Synchronu. Otrzymaliśmy go, ale nie mamy pojęcia, jak działa, a Maszyny nie chcą tego zdradzić. Możemy tylko zakładać, że opiera się na zjawisku występowania ech głębinowych, które same w sobie wydają się istnieć niejako „poza czasem”. Część naukowców jest także przekonana, że aktualizacja Strumienia mogła doprowadzić do „urealnienia” sygnału w formę mikromaterialną, poddaną naciskom silnych pól grawitacyjnych. Inni są zdania, że Maszyny wykorzystują do synchronizacji ciemną materię lub energię czarnych dziur. To jednak tylko spekulacje. Błądzimy po omacku.

Dlatego jestem zdania, że zawarty z Jednością traktat nie jest traktatem pełnym. Wchodząc z nami w sojusz, Maszyny powinny udostępnić nam swoje dane badawcze. W innym wypadku – proszę wybaczyć – pełnimy tylko rolę armatniego mięsa.


Cyl Horm, były Myśliciel Klanu Naukowego,

nieautoryzowany przez Klan, synchroniczny list otwarty do społeczeństwa Wypalonej Galaktyki





Osobista sekretarka i asystentka Konsultantki Sił Północnych Misterie Artez, Hloe Ho, szła szybkim krokiem w kierunku segmentów biurowych Budynku Błękitu. Patrząc na nią z daleka, można było dostrzec ładną dziewczynę o typowej urodzie z Obrębu Państwa, o czarnych, kunsztownie ułożonych włosach, odzianą w urzędniczy uniform Błękitu. Jeśli jednak spojrzało się na nią bliżej, widać było, że jej nienagannie wypielęgnowana twarz zastygła w maskę maksymalnego skupienia, a palce zbielały od ściskania przenośnego terminala wypchanego po brzegi płytkami pamięciowymi. Dziewczyna szła na autopilocie, zrzucając większość funkcji motorycznych na swój personal. Pozornie półprzytomna, szeptała do siebie, rozmawiając z kimś na łączu synchronicznym.

Z bliska było także widać, że nie spała od co najmniej trzech dni, funkcjonując na chemicznych pobudzaczach. Z fizycznego punktu widzenia czuła się jednak świeżo jak poranny deszczyk, a psychika funkcjonowała jej na najwyższych obrotach. Nie zmieniało to wszakże faktu, że będzie musiała zapłacić za swój aktywny stan – i to prędzej niż później. Na szczęście nie miało to już większego znaczenia.

Operację „Ramię” ogłoszono właśnie jako gotową do wdrożenia i jej rozpoczęcie było kwestią kilku najbliższych godzin.

– Mam – szeptała Hloe. – Tak. Tak jak pani prosiła. Tak. Za kilka minut. W zasadzie – dodała, dochodząc do wejścia i dotykając dłonią panelu – już jestem na miejscu. W dziesiątce? Proszę chwilę zaczekać, już prawie doszłam – oznajmiła, skręcając w jedną z odnóg białego korytarza, patrolowanego przez kilku ludzkich strażników.

Segmenty biurowe Budynku były równie gęsto monitorowane co jego wewnętrzne obszary, ale na szczęście wymieniona przez Misterie sala numer dziesięć znajdowała się dość blisko wejścia. To oznaczało, że Hloe nie będzie musiała przedzierać się przez kolejne genoczytnikowe kordony ochronne. Zamiast tego minęła zaledwie jeden i kiedy strażnik przepuścił ją przez bramkę, dotarła do prostych, drewnianych drzwi. Dopiero wtedy na moment stanęła, odetchnęła i nacisnęła dziwaczną, średniowieczną klamkę.

Białowłosa, krótko ostrzyżona Misterie Artez wyglądała nieco starzej niż zwykle.

Konsultantka Sił Północnych siedziała za standardowym holobiurkiem, przeglądając coś na wyświetlonych płaskofilmach. Na widok Ho uśmiechnęła się lekko i wygasiła obraz. Hloe nie dała się jednak zwieść: uśmiech był zaledwie kurtuazyjny, a płaskoobrazów nie wygaszono przez grzeczność.

Znowu patrzyła przez Synchron, pomyślała. Na te wszystkie stracone planety i na tych... na tych ludzi. Sama zerknęła kiedyś na te przekazy i miała dość już po kilku minutach. Czysta apokalipsa.

Gdyby przekazy planetarne Księstw Granicznych i straconych systemów Ramienia Perseusza pokazywały chociaż wypalone zgliszcza... ale nie. Owszem, widać było spustoszone, martwe miasta. Ale to nie było wszystko. Obraz, który Ho znienawidziła najbardziej, przedstawiał ludzi sklejonych przez jakąś potworną ksenomaź, pokrywającą całą planetę zielonym kożuchem i rozmazującą rysy twarzy zatopionych w niej nieszczęśników. Część jeszcze się ruszała, ale dość niemrawo, płynąc nieforemnym, zakrzepłym oceanem ciał, fragmentów roślin, budynków i pozostałości po wojskowych sprzętach.

– Wejdź, Hloe – przywitała się Artez. Ho kiwnęła sztywno głową i przestąpiła próg pomieszczenia. – Warunki są nieco skromne, ale nic więcej nie dostaniemy, nie licząc holoemitera. Usiądź.

– Nie idziemy do Sztabu Strategii Synchronicznej? – spytała niepewnie Hloe, siadając na wygodnej, usytuowanej pośrodku pokoju kanapie morficznej. Mebel zaszemrał cicho, przyjmując terapeutyczny kształt i delikatnie masując zesztywniałe ciało sekretarki. – Myślałam, że tam się wybieramy...

– Nie fizycznie – wyjaśniła Misterie. – SSS na czas operacji przejmuje wojsko, tak jak ustalono to z Jednością. Marszałkom i personelowi nie potrzeba już konsultacji cywilnej dawnych... Przedstawicieli Obrębów. Staliśmy się zbyteczni. Przynajmniej – uśmiechnęła się słabo – na tym etapie. No dobrze. Fluidu? Z tego, co pamiętam, pijasz czysty, bez żadnych domieszek...

– Ależ... ja przecież zrobię...

– Daj spokój, Hloe – żachnęła się Artez. – Poudajemy, że teraz ja jestem asystentką. – Sięgnęła w kierunku stojącego na stole ciśnieniowego dystrybutora i wybrała odpowiednią opcję.

Urządzenie pisnęło i wypluło termokubek. Po chwili do naczynia zaczęła sączyć się delikatna biała strużka.

– Udawanie – podjęła Misterie, podając Hloe napełniony termokubek – to na tym opiera się ta cała „konsultacja”. Podobnie jak my: wciąż udajemy, że po tylu latach wspólnej pracy nie zostałyśmy przyjaciółkami. – Uśmiechnęła się i Hloe pomyślała, że po raz pierwszy uśmiech Konsultantki wygląda na prawdziwy.

Odwzajemniła go, upiwszy łyk fluidu.

– Mimo wszystko – odezwała się – uważam, że powinna pani tam być fizycznie, nie jako holo. Jest pani przecież w tym samym Budynku.

– Zostawmy to. – Artez machnęła niedbale ręką. – Lepiej powiedz, co dla mnie przygotowałaś. Chciałabym mieć to już za sobą...

I ja również, pomyślała Hloe, ale zamiast tego kiwnęła głową i odstawiła termokubek na przykanapowy stolik. Uruchomiła terminal.

– Statystyki są dość przewidywalne, biorąc pod uwagę wpływ Synchronu – zaczęła. – Wynika z nich, że z zagrożonych obszarów udało się ewakuować prawie dziewięćdziesiąt procent ludności cywilnej. Zaangażowana w operację TransLinia podkreśla wszakże, że mogły nastąpić przekłamania z uwagi na fakt, iż część uchodźców korzystała z prywatnych środków transportu.

– Jak to: prywatnych? – zdziwiła się Misterie. – Większość jednostek została przecież przejęta przez wojsko, w ramach programu militaryzacyjnego...

– To prawda, ale mogły to być jednostki nieprzydatne do wykorzystania wojskowego bądź nielegalne i tym samym posiadające fałszywą rejestrację w Synchronie – uzupełniła Ho.

– Dobrze – kiwnęła głową Artez. – A stacje orbitalne?

– Siły Czerwonej Obrony Planetarnej zgłosiły niecałe siedemdziesiąt pięć procent ewakuowanych – odpowiedziała szybko sekretarka. – Głównie dlatego, że część personelu technicznego zostanie na stacjach aż do końcowej fazy ewakuacji z Przyczółków Głębinowych.

– Czemu? Kerkos obiecał nam, że stacje będą opuszczone, tak jak planety! – Misterie nieświadomie uniosła głos. – Mało im jeszcze?!

– Pani Artez...

– W porządku, przepraszam cię, Hloe... jestem już tym wszystkim potwornie zmęczona. – Konsultantka Sił Północnych skrzywiła usta w wymuszonym, przepraszającym uśmiechu. – Powiedz, o co chodzi z tym personelem technicznym?

– Każda stacja posiada uzbrojenie defensywne – odparła szybko Ho. – Oczywiście, większość będzie ustawiona pod wykastrowane SI, a same stanowiska obstawione przez wojsko... niemniej jednak personel techniczny może okazać się niezbędny do prawidłowego funkcjonowania systemów.

– No dobrze. Powiedzmy, że to przełknę. Muszą więc tam siedzieć na wypadek, gdyby w trakcie operacji pojawili się Obcy, ale po co to? Te stacje i tak są stracone. Po co je obsadzać?

– Mogą skupić ogień na jednostkach Konsensusu, podczas gdy jednostki o większej wartości militarnej będą ewakuować się przez dziury i iskry głębinowe...

– Ach. „Większa wartość militarna”. Typowe dla wojska... Zaznacz, że wyraziłam swój sprzeciw, i puść to Synchronem tak, żeby trafiło nie tylko do Sił, ale i do cywili, dobrze?

– To nie spodoba się Marszałkom...

– A wiesz, co mnie to obchodzi? Ludzie muszą wiedzieć, że nam na nich zależy... Co prawda nic z tego nie wyniknie, ale wykonamy przynajmniej jakiś gest... – Artez westchnęła ciężko i popatrzyła prosto w oczy Hloe. – Czy to wszystko?

Teraz się zacznie, pomyślała sekretarka.

– Niezupełnie – zaczęła niepewnie. – Jest jeszcze jedna rzecz... odkryłam ją przypadkowo w trakcie generowania statystyk...

– Cóż to takiego?

– W zasadzie... – zaczęła się plątać Ho – te dane nie są, niestety, miarodajne. Sprawdziłam je co prawda pod kątem ewentualnego występowania w przeszłości, jeszcze za czasów Strumienia, w momentach konfliktów międzyobrębowych... trochę trudno to wyjaśnić...

– Najlepiej spróbuj od samego początku – powiedziała spokojnie Misterie. Hloe kiwnęła głową.

– Oczywiście... To wyskoczyło w kontekście niewyjaśnionych zdarzeń, mogących stanowić przejaw działalności Konsensusu. Miałam kilka haseł takich jak „zaginięcia”, „wojna”, „niewyjaśnione”, „bezpieczeństwo” i tym podobne. Ustawiłam je i natrafiłam na jakieś sporadyczne raporty... pozornie ze sobą niezwiązane. Z początku myślałam, że chodzi o tego całego Łowcę, ale to się nie zgadzało. Z tego, co wiem, nie działał za czasów Strumienia. Potem zauważyłam, że Synchron podoczepiał pod wyniki statystykę związaną z hasłem „niewyjaśnione”, w zasadzie ignorując słowa kluczowe na temat „wojny”. Przefiltrowałam to i zaczęły pojawiać się naprawdę... dziwne wyniki. Coś jak dotykające dużej części osób przywidzenia, może efekty stresu... Założyłam, że to jakiś efekt traumy towarzyszącej wszelkim operacjom militarnym... na przykład podczas Pierwszej Wojny Ligi z Państwem... Wojny Linii Południowej... ale wtedy Synchron wszystko już poustawiał i okazało się, że to coś innego.

– No dobrze, a więc co to było?

Asystentka zaczerpnęła powietrza i wypuściła je z cichym świstem.

– To były raporty o zmarłych – wypaliła. – To znaczy... domniemanych zmarłych, ponieważ ci mieliby jakoby... powracać – dokończyła i Artez zauważyła, jak policzki jej asystentki pokrywają się lekkim rumieńcem. – Niektórzy z nich... podobno zabijali ludzi – podjęła nieco zażenowanym tonem. – Albo ich gdzieś zabierali.

– Mówiąc o zmarłych – zaczęła spokojnie Misterie – masz na myśli martwych ludzi?

– Proszę, niech tylko pani nie myśli, że zwariowałam – jęknęła Hloe. – To z pewnością ma jakieś uzasadnienie naukowe! Tego typu histeryczne halucynacje mogą się pojawić w różnych miejscach, kiedy dochodzi do jakichś powszechnych stresujących wydarzeń... To na pewno efekt uboczny Synchronu i samego Naporu. Jakieś dziwne wizualizacje... – Skrzywiła usta, niepewna, jaki kolejny argument wytoczyć. – Sądzę, że to po prostu coś takiego. Efekt stresu – dokończyła speszona, dopiero teraz zdając sobie sprawę, że Artez patrzy na nią i milczy.

Jest gorzej, niż myślałam, stwierdziła w duchu. Teraz już na pewno mnie zwolni... Stwierdzi, że mi odbiło.

– Powiedz mi więcej, Hloe – odezwała się wyjątkowo cicho Konsultantka. – O jakich przypadkach mówimy?

– Są rozsypane po całej Wypalonej Galaktyce – podjęła zaskoczona dziewczyna. – Z reguły opierają się na prostym schemacie: ktoś widzi kogoś znajomego bądź kogoś z rodziny, o kim wie, że nie żyje. Trafiają się też zupełnie obce osoby. Ale i one wyglądają... dziwnie.

– A następnie?

– Cóż... podobno te „istoty” obserwują swoją „ofiarę”. Niekiedy kończy się na samej obserwacji, ale bywa, że atakują – wytłumaczyła asystentka. – Nie można ich wtedy powstrzymać, co najwyżej spowolnić... Kilka osób twierdziło, że gdy dostrzegli takiego „zmarłego”, to rzeczywistość się im jakby „zmieniła”. Zupełnie tak, jakby czas zwolnił... albo jakby znaleźli się w jakiejś malignie. – Hloe zawahała się. – Przepraszam, to nieco niejasne, ale tak brzmią te raporty. Kiedy dowiedziałam się o tej domniemanej... „zmianie w rzeczywistości”, od razu założyłam, że może to mieć coś wspólnego z jakimś wirusem bądź uszkodzeniem programowym nadawanym przez Synchron. Myślałam, że może coś zainfekowało personale... Byłby to jednak pierwszy taki przypadek na skalę galaktyczną.

– Czy są jakieś konkretne tereny, na których napotkano owe, jak to nazwałaś, „istoty”?

– Nie. Pojawiają się zarówno na pokładach statków kosmicznych, jak i na powierzchni planet. Mam kilka przypadków, kiedy natknięto się na nie w próżni... co dowodzi już ewidentnej halucynacji.

– Tak? A to czemu?

– Ponieważ według tych świadków, którzy przeżyli, istoty te do pewnego stopnia wyglądały na ludzi i poruszały się, a nie miały na sobie kombinezonów próżniowych. Co gorsza, niektórzy z tych... humanoidów wyglądali na starych... w sensie starych, martwych ciał. Mam na myśli... eee... że wyglądali jak bardzo stare... trupy. Przepraszam... to niemal dosłowny cytat z jednego z raportów.

– Rozumiem. To wszystko?

– Nie... Rzekomo tym „zmarłym” towarzyszyły niekiedy istoty niewyglądające jak ludzie, choć niewyglądające też na Obcych... a przynajmniej na te gatunki kseno, o których wiemy dzięki Jedności.

– Czy próbowano się z nimi porozumieć? – spytała Misterie i nagle Ho zrozumiała, że Konsultantka jej wierzy. To jakieś szaleństwo... Chrząknęła jednak i kontynuowała znacznie pewniejszym głosem:

– Niezupełnie. To znaczy to raczej jednostronna komunikacja. Podobno nie odpowiadają na pytania, nie można też odwieść ich od zamiaru dokonania morderstwa. Mówią coś jednak same z siebie...

– Tak? A co takiego?

– Większości takich komunikatów nie można zrozumieć. Wiadomo tylko, że w ich wypowiedziach często pojawia się wzmianka o jakimś królu. Reszta brzmi jak zupełny bełkot... choć prawie zawsze zwracają się po imieniu do tych, do których się odzywają. Tu – wyciągnęła ponownie terminal i nacisnęła jeden z przycisków – ma pani pełny raport statystyczny. Te wypadki były zgłaszane, ale tonęły w morzu innych raportów... – dodała, wyświetlając niewielki płaskoobraz. – Nikt nie zauważył, że istnieją tu punkty wspólne, dopóki nie wykryłam, że podobne zdarzenia są raportowane w całej Wypalonej Galaktyce... w każdym z galaktycznych Ramion.

– Także głęboko w Wewnętrznych?

– Tak – przyznała Hloe. – I to już od kilku lat.

– I nikt wcześniej się tym nie zainteresował?

– Tylko jako sporadycznymi przypadkami – potwierdziła asystentka. – Nikt jednak ich nie połączył. Rozumie pani... w obliczu Wojny Naporu takie informacje są o wiele mniej istotne niż zwykle. Galaktyka jest na to po prostu zbyt duża i trapi ją znacznie poważniejszy problem. To wszystko – zakończyła Ho na wydechu, uważnie patrząc na twarz Misterie. Ale Konsultantka nie wyglądała na kogoś, kto już za moment pozbawi ją stanowiska.

– Hloe – odezwała się w końcu – chcę wszystkie te dane razem z twoimi wnioskami na ich temat. Chcę pełna, drobiazgowy raport. Cała ta sprawa przypomina mocno sprawę zabójstwa Zena Kartui.

– Słucham...?

– Chciałabym też, żebyś nadal kontynuowała te badania w wolnym czasie... o ile będziesz miała jakiś wolny czas.

– Uważa pani, że to może być... powiązane ze śmiercią Zena?

– Tego nie wiem – przyznała Misterie. – Ale w trakcie wojny z przeciwnikiem, którego nie rozumiemy, tego typu dane, choćby wydawały się nam absurdalne, nie mogą pozostać zlekceważone. Może to nieznany nam jeszcze przejaw działalności Konsensusu? Pewne jest jedno – dodała nieco twardszym tonem – nie będziemy ślęczeć nad tym sami.

– To znaczy?

– To znaczy, moja droga, że kiedy skończysz to na tyle, na ile możesz, przekażesz to wszystko priorytetem do Wywiadu Ksenologicznego Klanu Naukowego. Nie zdziwię się, jeśli Matimus chciałby cię po tym w swym zespole, ale, co mówię ci od razu, wybij to sobie z głowy. Zostajesz ze mną. I Hloe...

– Tak, pani Artez?

– Następnym razem nie obawiaj się tego, co sobie o tobie pomyślę. Nie wahaj się i mów wszystko – powiedziała Misterie, a na jej twarzy ponownie zagościł delikatny uśmiech. – Jesteś bystra. Ufam ci. Na resztę nie mamy już czasu.




Marszałek Sił Północnych Kerkos Sand starał się nie myśleć o parsekach.

Gigantyczne, oplatające Wypaloną Galaktykę Ramię Perseusza miało ich około dziesięciu tysięcy siedmiuset, a ponieważ jeden parsek wynosił jakieś trzy i dwadzieścia sześć setnych roku świetlnego, rachunek był prosty: Ramię miało prawie trzydzieści pięć tysięcy lat świetlnych długości. Gdyby któryś ze statków dysponujących napędem głębinowym zdecydował się przelecieć wzdłuż niego, nie używając dziur czy iskier, musiałby wykonać dwa tysiące trzysta trzydzieści trzy skoki po piętnaście lat świetlnych każdy. Rzecz jasna w tych obliczeniach nie zostały wzięte pod uwagę pajęcze, czarne nici Wypalenia, zmuszające statek do wielkich objazdów zniszczonych doszczętnie sektorów.

Nawet gdy traktowało się Ramię Perseusza jako zbiór punktów strategicznych – zarówno zwykłych gromad otwartych czy gwiezdnych układów – przerażał ogrom odległości pomiędzy nimi. Tej potwornej pustki nie można było kontrolować: teoretycznie wszystkie ludzkie flotylle mogły się zmieścić w jednym sektorze gwiezdnym. Trudno było je sobie wyobrazić jako rozmieszczone wzdłuż całego Perseusza. A jeszcze ten Drugi Promień...

Jego drgająca linia ciągnęła się od mgławicy PacMana, przez mgławice Dusza, Serce, Krab... aż po resztki Ramienia Perseusza... by pojawić się znowu bladym widmem w Ramieniu Strzelca w Obrębie Ligi i w Ramieniu Zewnętrznym – czyli Ramieniu Węgielnicy bądź Łabędzia, którego fragment był jeszcze niejako „wewnątrz” Obrębu Państwa, rozwijając się dopiero na „zewnątrz” w okolicach północy galaktycznej, w Obrębie Federacji.

Mamy to opanować? – pomyślał Sand

Operacja „Ramię” brzmi tylko pozornie jak coś, czego uda się dokonać, uznał, patrząc na holo upstrzone dziesiątkami dziur i iskier głębinowych.

Dlaczego zatem czuję, że wszystko się posypie?

– Kawy z fluidem? – spytała usłużnie Trójka, przypominający nieco humanoida Jarc z gąsienicami zamiast nóg, o jakiejś zapomnianej przez Marszałka specyfikacji. Sand pokręcił głową. Polityka wymagała może, by w Sztabie Strategii Synchronicznej pojawiała się od czasu do czasu Maszyna, ale nie mógł jakoś ścierpieć zbyt bliskiego kontaktu z tymi mechanicznymi demonami.

– Nie – odpowiedział krótko. – Technik! – rzucił w przestrzeń, ale jego wzmocniony komputerowo głos dotarł natychmiast do jednego z bliżej siedzących operatorów konsoli galaktycznej w błękitnym SSS. – Raport Sił?

– Gotowe połączenie ze Sztabami Strategii Synchronicznej Ligi i Państwa czeka na otwarcie już od błękitnej minuty, Marszałku!

– Konsultanci?

– Na stanowiskach synchronicznych, tak jak pan rozkazał. Żadnej obecności fizycznej.

– Kontrola? Klan?

– Podpięte. Podobnie jak wszystkie Flotylle Ramienia Perseusza, Przyczółki Głębinowe i aktywne w rejonie siły Stripsów oraz przedstawiciele Armady Maszyn. Sygnał do odliczania?

– Czekać. Chcę zobaczyć COP-y.

– Panie Marszałku...

– COP-y razem z przekazami z powierzchni planet – rozkazał zimno, zdając sobie sprawę, że zamierza zrobić to samo, co Misterie. – Losowo wybrane światy ze wciąż aktywnymi siłami oporu. Przekaz synchroniczny.

– Tak jest – wydukał technik, przebiegając palcami po konsoli. Wystarczyła tylko chwila, by w pustej jeszcze częściowo SSS wyświetliła się prawdziwa mozaika płaskofilmów. Kerkos spojrzał.

Szybko zrozumiał, że ciężko mu będzie odwrócić wzrok.

Część filmowych kafelków ukazywała resztki flot COP. W większości były to orbitujące nad straconymi planetami wraki i rozłupane stacje, ale część wciąż jeszcze walczyła z Konsensusem, usiłując przebić się do zablokowanych przez Obcych boi lokacyjnych. Widok był przygnębiający: pozostałe na swych posterunkach siły COP ulegały wyraźnej przewadze Obcych.

Urywane, rozedrgane płaskie obrazy pokazywały zniszczone doszczętnie bądź przemieniane w wiropeksy jednostki, usiłujące zabrać ze sobą choć jeden wrogi statek. Dźwięk był wyłączony, a choć kosmiczna próżnia i tak nie pozwala mu zaistnieć, Sand słyszał niemal gorączkowe nawoływania dowódców flot, urwane nagle strzępy komunikatów i głuche buczenie alarmów... Zielonkawe lasery Trzonu upstrzone czarnymi pyłkami przebijały się przez pola magnetyczne i cięły kadłuby umierających okrętów.

Koniec.

Już wcześniej podjęto decyzję, że nie będzie możliwe uratowanie wszystkich jednostek COP oraz flot międzysystemowych, patrolujących Przestrzeń poza silnie ufortyfikowanymi Przyczółkami Głębinowymi. Decyzję taką podjęto z dwóch powodów: po pierwsze, nagły odwrót mógłby ostrzec Konsensus, a po drugie, nie było to możliwe choćby z tego powodu, że wymagało wsparcia tych flotylli, które zajęły już ustalone punkty strategiczne.

Dlatego też Marszałek Sił Północnych mógł teraz patrzeć wyłącznie na koniec. Na śmierć i spustoszenie, które – jeśli plan ludzkości zawiedzie – mogły być przyszłością Wypalonej Galaktyki.

Widoki z orbit w sumie mu wystarczyły. Nie chciał już patrzeć na ostatnie fortyfikacje planetarne: okopy na terraformowanych światach, wciąż walczące o ewakuację, w momencie gdy ksenoformery dotykały niemal powierzchni, a w tle ciągnęły pozornie chaotyczne armie zmilitaryzowanej piechoty Konsensusu... Przegrane batalie, tracone Ramię Perseusza... To, że świetnie poznano strategię Obcych, nie oznaczało, że uda się ich powstrzymać. Tę gorzką lekcję ludzkość przerobiła już na początku Wojny Naporu.

Dość.

– Wyłączyć przekaz COP – rozkazał nieco ciszej, niż zamierzał. Technik bez słowa wykonał polecenie. Obecni w błękitnym Sztabie Strategii Synchronicznej ludzie milczeli, wciąż mając przed oczami przygnębiające obrazy. – Otworzyć połączenie sztabowe.

– Tak jest – odparł tym razem ktoś inny z personelu, a dawna Sala Spotkań już rozpalała się ostrymi przekazami holo z Elizjum Ligi i Pieśni Państwa.

Jako całkiem wyraźny powidok wyrysował się przekaz z „Technonomiconu” – olbrzymiego okrętu-matki Floty Zero, będącego zarazem siedzibą Symulatora Zero: Najwyższego Eidolona Stripsów. Tuż obok uaktywnił się obraz z planetarnej Fortecy Empireum Wzgardzonych, a na widmowym tle pojawili się Konsultanci Obrębów oraz przedstawiciele Klanu i Kontroli. Ale dziś grać pierwsze skrzypce mieli tylko Marszałkowie; operacja była całkowicie wojskowa, a niepotrzebne zamieszanie mogło jej wyłącznie zaszkodzić. Konsultanci, Klan i Kontrola chcieli tu jednak być i Sand nie winił ich o to. Wiedzieli, na co się piszą, pomyślał przez sekundę, przelatując wzrokiem po cichych, pełnych lęku twarzach. Wiedzieli, co rozpoczynają. I co się z tym wiąże.

Nikt jeszcze nie dokonywał tak wielkiej aktualizacji za pomocą Synchronu. Nie w skali galaktycznej. I nie po to, by wypalić newralgiczne części galaktycznego Ramienia.

– Połączenie synchroniczne z Bytem Maszynowym za minus pięć – zaczął technik. – Minus cztery. Minus trzy... dwa... jeden... zero.

Pośrodku zmaterializowało się ostatnie holo, wyglądające – co dziwiło Kerkosa od samego początku – na słabej jakości animację. Duch w masce kabuki o zastygniętym, nienaturalnym uśmiechu, przerywanym co chwila drobnym strumyczkiem niedopasowanych pikseli i przekłamań. Tuż obok pojawiło się mało wyraźne widmo Ambasadorki Gatunku Ludzkiego, Madelli Nox.

– Witam – odezwała się Jedność. – Zaczynamy?

Marszałek Kerkos Sand kiwnął głową. Holo błysnęło w odpowiedzi.

– To będzie fala aktualizacyjna – oznajmiło. – Konieczne będzie otwarcie wszelkich blokad programowych na statkach, by ją przyjąć. Fala Synchronu o takiej sile i tak przełamałaby większość blokad, ale Maszyny nie są zainteresowane, by ich sojusznicy doznali jakichkolwiek uszkodzeń.

– Czy dobrze słyszę, że mówimy teraz o wszystkich flotach, a nie tylko o Flotyllach Ramienia Perseusza? – odezwał się niespodziewanie obecny jako holograficzne widmo Główny Kontroler i Pan Nadzorców Eklem Stoten Gibartus. – Nie takie były ustalenia...

– W przypadku tak głębokiej aktualizacji nie jest możliwe precyzyjne ustawienie Synchronu – odpowiedział Byt Maszynowy. – Przypominam, że Synchron ma zasięg ogólnogalaktyczny, a użycie cherubinów do przekazu fali może nie być tak precyzyjne, jak byśmy tego pragnęli.

– Główny Kontrolerze – wtrąciła chłodnym tonem Marszałek Sił Zachodnich Eve Tiss – ja z kolei pragnę panu przypomnieć, że mamy do czynienia z operacją wojskową. Już wcześniej Jedność przekazała Kontroli, Klanowi, Konsultantom i sektom wszelkie dane techniczne. Nie rozumiem, czemu pan wraca do omawianej już wcześniej sprawy.

– Wracam do niej, ponieważ nie jestem przekonany co do takiego rozwiązania! Czy nie możemy oprzeć się na zwykłej komunikacji za pomocą Synchronu? Po co ta cała „aktualizacja”?

– Kontrola – prychnęło któreś z obecnych w SSS widm – nie chce utracić kontroli...

– Sprawa była już omawiana, i to niejednokrotnie – zauważyła Eve.

– Jeśli państwo pozwolą, udzielę jednak odpowiedzi na to pytanie – oznajmiła Jedność. – Obawy Głównego Kontrolera są całkowicie zrozumiałe. Ale nawet zakładając, że Maszyny pragną przejąć militarne jednostki Sił, to na pokładach okrętów wciąż są ludzie. Ludzie, którzy z łatwością zablokowaliby dalsze, niekorzystne dla siebie posunięcia. Technicy i komputerowcy. Mechanicy. Piloci i ich kapitanowie. Jaki byłby zresztą cel przejęcia ludzkich jednostek militarnych w momencie trwania Wojny Naporu? Przypominam, że Maszyny i ludzkość mają jednego wroga. Jest nim Konsensus, który w każdej chwili może przybyć zarówno z Systemów Zewnętrznych, jak i spoza Wypalonej Galaktyki, za pomocą Drugiego Promienia. Co do wątpliwości Kontroli przypomnę więc tylko, że decydując się na operację „Ramię” bez aktualizacji, ryzykujemy odkrycie naszych posunięć przez Tych, Którzy Powrócili. Nie możemy na to pozwolić. – Byt Maszynowy zamigotał, przybierając nagle ostrzejszy, niemal realny kontur. – Nie w momencie, gdy przegrywamy Wojnę Naporu.

Zapadła cisza. Podane przez Jedność argumenty były celne. Eve Tiss uśmiechnęła się z lekką satysfakcją. Stary Marszałek Sił Wschodnich Ho Mato milczał, podobnie jak Marszałek Sił Północnych Kerkos Sand. Milczeli i Konsultanci, choć Misterie Artez poszukała wzrokiem Alais Tyhne i dostrzegła, że była Pani Ligi marszczy brwi w ledwo wstrzymywanym gniewie, odprysku jakiejś nieokreślonej frustracji.

Konsultant Sił Wschodnich, tłusty Akihito Showa, szeptał coś; czyżby modlitwę? Holoduch Yberiusa Matimusa, Starszego Radcy Klanu Naukowego, wyglądał, jakby coś go przygniotło i sprawiło, że przygasł. Gibartus już się nie odezwał: widmo Głównego Kontrolera przygasło, a potem zniknęło. Pan Nadzorców wycofał się z SSS, symbolicznie piętnując podjęcie decyzji o synchronizacji sprzymierzonych sił Maszyn i ludzi.

Nikt nie pamiętał, kto wydał rozkaz. Być może odliczanie dobiegło po prostu końca. A może wykastrowane SI przyjęły milczenie jako aprobatę i postąpiły zgodnie z ustaloną procedurą. Mogło być zresztą i tak, że ciche potwierdzenie padło z widmowych ust samej Jedności.

Dość, że nagle wszystko stanęło. Zgasły światła i umarły komputery. Kosmiczne statki, począwszy od najmniejszej sondy po olbrzymie pancerniki ludzkości, stacjonujące w Systemach Wewnętrznych, oderwano nagle od sieciowej pępowiny. Wypalona Galaktyka zapadła w ciemność.

Był czas, gdy Maszyny zapanowały nad imperialną Siecią Galaktyczną. Był też moment triumfu, gdy ludzkość zapanowała nad nią ponownie, wpuszczając tam wirus, który zainfekował Maszyny. Zdarzyło się też, że pozbawiony Obcych i Maszyn człowiek – jedyny władca Galaktyki – wskrzesił Sieć i przekształcił ją w Strumień. I wydarzyło się w końcu, że sam Strumień przemieniono w Synchron.

Nigdy jednak nie wyłączono galaktycznej pajęczyny oplatającej Wszechświat strumykami życiodajnych danych. Nigdy nie wygaszono cherubinów. Nigdy nie odcięto się od najcenniejszego daru, jakim była międzygwiezdna komunikacja. Nawet w momencie upadku Sieci Galaktycznej wciąż biło jej źródło – ulotny, gwiezdny zefir danych.

A teraz wszystko zniknęło. By, po owej upiornej chwili, chwili ciemności, narodzić się na nowo.

Coś jak szum przeniknęło przez znów postawione systemy. Dotknęło planet, sprzętów, przekaźników, stacji, statków i wszystkiego, co było kiedykolwiek wpięte w Synchron. Przez Wypaloną Galaktykę przeszła fala tak silna, że kojarzyła się niemal z postazowym wskrzeszeniem. Każdy z elektronicznych sprzętów otrzymał nową, silną dawkę energetyczną. Niektóre padały z nagłego przepięcia, ale większość ożyła.

– Synchronizacja potwierdzona – oznajmił łamiącym się nieco głosem technik w SSS. – Dostępny pełny raport – rzucił i wzdrygnął się, jakby poczuł przenikający go dreszcz.

Podobne raporty składano już na poszczególnych statkach, flotach i flotyllach, a także z powierzchni planet. Synchron ożył: sprawny i unowocześniony, pewniejszy niż zwykle, w pełni panujący nad wszelkimi podłączonymi do niego sprzętami.




– Działa – oznajmił komputerowiec Vic Tulp z Serca krążownika „Grzmot” z Flotylli Zemsta generała Piecky’ego Tipa. – Wszystko działa, jak należy, pani kapitan.

– Świetnie – kiwnęła sztywno głową pułkownik Ama Tert. Rozluźniła palce. Nie przyznałaby się do tego przed swoją załogą, ale ściskała je tak mocno, że zrobiła to z wyraźnym trudem. – Vic, chcę pełen raport systemów.

– Tak jest.

– Jak Fragmenty Maszyn? – dodała jeszcze, patrząc uważnie przez nanitową neoszybę. – Ustawiają się do Wypalenia?

– Milczą – odpowiedział z lekkim zdziwieniem porucznik Dominik Kreptow, pierwszy pilot „Grzmotu” i zastępca dowódcy. – Nie odpowiadają na wezwania.

– Zapewne też testują swoje systemy – zdecydowała Ama. – Kreptow, chcę, żebyś zaczął nas ustawiać do ewakuacji z przyczółka. Kreptow? – dodała niepewnie, widząc, że jej pierwszy pilot nagle blednie. – Wszystko w porządku, poruczniku? – spytała, czując, jak dziwny chłód pojawia się nagle w jej piersi, dotyka serca. – Dominik?

Ale jej pierwszy pilot nie słuchał. Zaczął niespodziewanie drżeć. Oczy poleciały mu w tył głowy, a następnie krzyknął głucho i zwymiotował na konsolę nawigacyjną.





Owe „geometrie” wyglądają na stare. Dowodzi tego choćby proste badanie zewnętrznej części kadłuba. Niektóre z jednostek – szczególnie jednostek większych – można datować, tak jak datuje się stare statki z nieistniejących już Księstw Granicznych; według tych danych miałyby to być pozostałości po Starym Imperium. To jednak tylko spekulacje. Nas interesują konkluzje. A są one następujące: po pierwsze zakładam, że Maszyn nie musi być wcale tak wiele, jak można by sądzić z pierwotnego przekazu Jedności. Sądzę, że ich aktywność musiała skupić się na jakimś jednym, ukrytym przed nami systemie. To tam musi stacjonować ich armada, którą uzupełniają tylko o bardzo nieliczne, nowe jednostki, nie mając zapewne możliwości technicznych, a także surowcowych, do tworzenia nowych. Po drugie, jeśli istotnie Armada Maszyn to ta sama armada, która walczyła z ludzkością w trakcie Wojny Maszynowej, to trzeba założyć, że Maszyny mogą być wciąż w posiadaniu tytana „Nihilum”, legendarnego Okrętu-Broni większego rzekomo i od trzydziestokilometrowych kolosów Starego Imperium. Możliwe więc, że ta gigantyczna jednostka nigdy nie zaginęła w Głębi. I ta druga konkluzja martwi mnie najbardziej.


Yberius Matimus, Starszy Radca Klanu Naukowego,

ukryta notatka do Wywiadu Ksenologicznego i jego tajnej komórki, Wywiadu Maszynowego





Tsara Janis wyszła ze stazy gładko, ale wciąż miała wrażenie, że nie wskrzesiła się do końca.

Ta wewnętrzna obawa była zapewne niczym innym jak efektem ubocznym związanym z faktem wcześniejszego pięcioletniego zestazowania organizmu. Coś w niej pozostało, niczym niegroźny powidok Głębi, i nie chciało jej opuścić.

Kaszlnęła, wciąż przypięta pasami do fotela pierwszego pilota, na który wpakowała się niemal w ostatniej chwili – tuż po tym, kiedy Digit poleciła im wpiąć się w twardą stazę. Kto zatem ją wskrzesił? Nie widziała nigdzie Czwórki, zatem...

Cóż, na razie widziała astrolokatora Toca Trinka.

Chłopak wyglądał, jakby spał, ale do jego ciała były nadal podpięte iniektory. Półleżał w fotelu tuż przy konsoli nawigacyjnej. Jego skryta częściowo pod kapturem twarz wyglądała bardzo blado. Janis zaklęła cicho, uwalniając się z pasów i końcówek iniekcyjnych, i niemal natychmiast dotknęła konsoli. Grawitacja działała, ale była to grawitacja jednostki, która ich przejęła. Sam sprzęt pozostawał zimny. Zimny i martwy. „Krzywa Czekoladka” nie działała.

Nieważne. Mogła zrobić to ręcznie.

– Lora – wychrypiała Tsara. – Zgłoś się.

Cisza.

No dobrze. Jeśli będzie trzeba, wskrzesi wszystkich sama, i tyle. Ale gdzie jest Digit? Maszyna nie musiała przyjmować stazy do skoku głębinowego, ale powinna zachować przynajmniej tyle godności, by nie zostawić swojej załogi. I jak wyszła z martwego statku? Czy była tu możliwość mechanicznego otwarcia włazu? Tsara mocno w to wątpiła. Jakieś obejście awaryjne? A może, pomyślała, zerkając odruchowo w stronę korytarza prowadzącego do śluzy, Maszyny z tego całego... pryzmatoidu wysadziły grodzie tak, żeby Digit mogła wyjść na zewnątrz?

Nie mam czasu na takie spekulacje, skarciła się w myślach. Kucnęła przy fotelu Trinka i nacisnęła polecenie automatycznego podania antytezy. Tu nie trzeba było nawet energii rdzeniowej: tłok funkcjonował na zasadzie jakichś wewnętrznych naprężeń i magnesów, nigdy się tym specjalnie nie interesowała... nie było to zresztą ważne. Ważne było to, że Toc zatrząsł się nagle i kaszlnął Białą Pleśnią, wytrzeszczając oczy. Biedaczysko.

– Tssaha – stęknął. – Ggźź... gdzie?

– Odpinaj się – powiedziała. – Jesteśmy w hangarze okrętu Maszyn, a gdzie, to już ich pytaj. Ogarnij się. Ja idę po pozostałych – oznajmiła, wstając z kucek. – Gdzie jest Natarian?

– Zoe ma... – Trink kaszlnął i powiedział znacznie wyraźniej: – Zoe ma stazę w maszynowni... A kapitan?

– Nie mam pojęcia, gdzie ją wywiało. Ale to ona musiała mnie wskrzesić – stwierdziła. – Też byłam w twardej.

– Więc gdzie poszła? – zapytał znacznie przytomniej astrolokator. Tsara wzruszyła ramionami.

– Mówiłam ci, że nie wiem. Spróbuj uruchomić konsolę.

– Bez Serca nie dam rady...

– Dlatego idę do Penta – wyjaśniła, kierując się w stronę czaszy Serca. – I sprawdź tego tam... – Wskazała z niesmakiem na leżącego na posadzce statku Żałobnika, którego w ostatniej chwili wpięli do uprzęży stazowej. – Obcego. Ale może lepiej go nie wskrzeszaj – dodała. – Tylko go popilnuj.

– Dobra.

Janis kiwnęła i z pewną niechęcią udała się do Serca, mijając wejście do zbrojeniówki. Z tego, co widziała, Malkolm wciąż wisiał podpięty do uprzęży i działek... martwy i niewskrzeszony. Kiedy tylko będzie miała czas... ale teraz najważniejszy był Wallenrode.

Na szczęście wejście do Serca było otwarte, tak jak i większość wewnętrznych grodzi i przejść, automatycznie otwierających się przy odłączeniu rdzenia. Tsara zajrzała do środka i przestawiła podajnik uprzęży stazowej, w którą zamotany był Pent. Niewysoki komputerowiec niemal natychmiast zaczął drżeć i kaszleć; najwidoczniej był wyczulony na stazę i sam proces wskrzeszenia. Janis nie czekała jednak, aż się ocknie, i natychmiast skierowała się do zbrojeniówki, gdzie zrobiła to samo dla Malkolma.

– Symulacja rozpoczęta – ogłosił po chwili Elektroniczny Pogrobowiec. Tsara przełknęła ślinę. – Generowanie w toku. Konieczność istnienia zatwierdzona.

– Pani kapitan? – usłyszała odległy głos Penta. Odwróciła się w kierunku Serca.

– Nie ma jej! – krzyknęła. Dziwne. Wewnętrzna komunikacja personalowa... czy choćby ta zwykła, przez wszyte mikrofony, też siadła? – Wallenrode?!

– Tak?!

– Spróbuj uruchomić Serce! Idę po Natarian!

Komputerowiec odkrzyknął coś, ale nie dosłyszała. Zaczęła iść w stronę usytuowanej z tyłu „Krzywej Czekoladki” drabinki prowadzącej na dół, do maszynowni.




– Były odblokowane – przyznał kilkanaście minut później Pent Wallenrode, gdy ulokowali się już przy konsoli nawigacyjnej w SN. – Dostały jakiś strzał energetyczny i właz do śluzy się odblokował. Kapitan mogła więc bezproblemowo wyjść na zewnątrz. Jeśli coś działa na tym statku, to tylko to. Z zasilania awaryjnego grodzi. Inaczej za każdym razem trzeba by było wycinać rozbitków z nieczynnych okrętów...

– Co do lokalizacji, to na mnie nie patrzcie – mruknął Toc Trink. – Wszystko martwe. Nie mam pojęcia, gdzie nas wyniosło, a nawet gdyby działało, i tak jesteśmy ekranowani przez okręt.

– Rdzeń zimny – poinformowała głucho Zoe Natarian. – Można go oczywiście postawić, jeśli dostanę impuls z baterii, ale łącze pomiędzy bankiem energetycznym a rdzeniem jest monitorowane przez Serce...

– ...a Serce jest martwe, bo martwy jest rdzeń – dokończył za nią Wallenrode.

– Potrzebujemy kopa z zewnątrz – stwierdziła Natarian. – Energetycznego impulsu, tak jak w przypadku śluzy. Czegokolwiek. Na razie – wzruszyła ramionami – nie zrobimy nic.

– Pięknie – skwitowała z niesmakiem Tsara. – Co zatem możemy?

– Popatrzeć – chrząknął Trink. – Możemy sobie popatrzeć.

I istotnie, mogli. Ale nie był to budujący widok.

Przez neoszybę „Krzywej Czekoladki” widzieli fragment sporego, ascetycznie urządzonego i niemal pustego hangaru pryzmatoidu Maszyn. Skokowiec tkwił w czymś rodzaju prostokątnej niszy, którą Pent ochrzcił od razu „nagrobną leżanką”. Skojarzenie z grobowcem okazało się zresztą wyjątkowo trafne: cały hangar, otwarty na kilka wewnętrznych korytarzy, robił właśnie takie wrażenie. Pustego, szarego grobowca – ogołoconego ze skarbów, z zewnątrz przypominającego uciętą, ciemną, szarą piramidę.

– Nie wygląda to zbyt sympatycznie – zauważyła Zoe. – I chyba nie ma tu ani jednej Maszyny. Pusty jest ten okręt czy co?

– Ktoś będzie musiał wyjść na zewnątrz – zdecydowała Janis. – Użyjemy działającej śluzy. Do hangaru trzeba założyć skafander próżniowy albo przynajmniej maskę tlenową. Możliwe, że Maszyny nie potrzebują atmosfery wewnątrz statku.

– A Czwórki? – spytał Trink.

– One tylko symulują oddychanie – odparła Tsara. – A co jest na zewnątrz, musimy i tak sprawdzić sami. Sensory, jak i wszystko, są wyłączone.

– Możemy puścić Rupiecia... – zastanawiała się Zoe. – Powinien wytrzymać na tyle, żeby zdać raport.

– Ma za dużo elementu biologicznego – zaprotestowała sucho Janis. – Nie warto ryzykować. Potrzebujemy go... do obrony.

– Ja się tym zajmę – zaproponował Pent Wallenrode. – I tak nie mam nic innego do roboty. Wezmę przenośny zestaw planetarny i cyknę ten hangar podstawowym testem atmosferycznym.

– Działaj – zgodziła się Janis. Pent wstał od konsoli, kierując się w stronę niewielkiego magazynu umiejscowionego tuż przy zbrojowni. Ale nigdy nie przeprowadzili zaproponowanego przez niego testu.

Coś szczęknęło w martwej skorupie skokowca. Głuchy odgłos aktywowanej nagle śluzy zmieszany z cichym jękiem wewnętrznego dźwigara. Przez „Krzywą Czekoladkę” przebiegło ledwo wyczuwalne drżenie. Ktoś usiłował otworzyć śluzę, zapewne pompując w nią dodatkową energię z jakiejś rdzeniowej, zewnętrznej baterii.

– Są na zewnątrz – syknęła Tsara. – Malkolm! – krzyknęła i odwróciła się w stronę zbrojeniówki, kompletnie nie przejmując się faktem, że zwróciła się do cyborga po imieniu. – R32C! Tryb ochrony członków załogi!

– Ochrona jest konieczna – usłyszeli. Rupieć wygramolił się ze swojego stanowiska i doczłapał hałaśliwie w stronę śluzy skokowca. Tam stanął w pozycji zasadniczej, unosząc lekko chwytaki z odbezpieczonymi małymi działkami plazmowymi i stripsowym spopielaczem. – Ochrona – powtórzył – jest konieczna.

– Maski tlenowe! – krzyknęła jeszcze Janis, ale załodze nie trzeba było tego powtarzać dwa razy. Ten sprzęt, jak każdy awaryjny, był akurat pod ręką, tuż przy konsoli nawigacyjnej, a także w każdym pomieszczeniu skokowca. Nie wystarczał może na wiele i kiepsko sprawdzał się w próżni, ale gwarantował przeżycie przy uszkodzeniu kadłuba, przy wsparciu personala tłoczącego w organizm użytkownika resztki tlenu i przestawiającego chemiczną gospodarkę organizmu w tryb awaryjny. – Malkolm, maska!

– Maska – odparł cyborg – nie jest konieczna.

Nad wewnętrznym włazem śluzy zapaliła się zielona lampka. A potem odrzwia rozsunęły się niczym kielich metalowego kwiatu, ukazując im spokojną, milczącą Digit.




Znajdowali się nadal w gwiazdozbiorze Rufy, choć znacznie głębiej w Ramieniu Perseusza. Gromada otwarta NGC 2414, Przyczółek Głębinowy Rufa 2, jak poinformowała ich Czwórka. Słaba, niestabilna iskra o średnim znaczeniu strategicznym, z racji wysokiej precesji. Jej drgania oznaczały wejście w Głębię o wysokim stopniu ryzyka. Niekiedy warto było jednak zaryzykować – iskra Rufa 2 prowadziła aż do NGC 2483 w Ramieniu Oriona.

Aby się tu dostać, skoczyli kilka razy, korzystając z dziury wewnątrzramiennej o nazwie Szrama. Poprzedni sektor, jak podejrzewali, został punktowo Wypalony. Nie, Digit nie wiedziała, co stało się zarówno z eskadrą, jak i z całym dywizjonem. Synchron raportuje czasowe przesunięcia, w związku z przygotowaniem jego pełnej aktualizacji w ramach operacji „Ramię”.

– Czekamy na kontakt – wyjaśniła Digit, gdy po otrząśnięciu się z lekkiego szoku, jakim był powrót dowódcy, rozsiedli się ponownie przy konsoli nawigacyjnej. – Statek i tak jest obecnie niefunkcjonalny. W tym sektorze nie ma też żadnej ludzkiej floty. To przyczółek zarządzany przez Maszyny i te jednostki z Floty Zero Stripsów, które zdecydowały się przyjąć program Jedności.

– Zbawieni Stripsowie – prychnął Pent, ale kapitan zignorowała komentarz.

– Na jaki kontakt mamy więc czekać? Z dywizjonem? – spytała Janis. Piękna Maszyna pokręciła głową.

– Nie sądzę, by udało się nawiązać łączność z „Altairem” do czasu zapowiadanej aktualizacji. Sama mam problemy z kontaktem z Jednością, dopóki operacja nie zostanie ukończona. Nie, nie to miałam na myśli. Chodziło mi raczej o kontakt ze strony pryzmatoidu.

– Zatem jest ktoś, kto tu rządzi? – upewniła się Tsara. – Ktoś, do kogo można się zwrócić z prośbą o kontakt?

Czwórka spojrzała na byłą najemniczkę z lekkim zdziwieniem.

– Rządzi? To określenie nie pasuje do Maszyn... Wszystkim rządzi Jedność – powiedziała. – Choć, jeśli chodzi o kwestię samego zarządzania, to tym konkretnym pryzmatoidem zarządza Byt Maszynowy.

– To znaczy? – nie zrozumiała Tsara. – Który z „bytów”?

– To po prostu statek – wyjaśniła Digit. – Nie nakładka programowa. Nie spersonifikowane SI. To Byt Maszynowy, a okręt jest jego „ciałem”.

– Nazywa się jakoś? – zainteresował się Trink.

– Nie – zaprzeczyła Czwórka. – Ale dla wygody możecie nazywać go Euklidesem. To jedna z użytkowych specyfikacji na potrzeby kontaktu z ludzkością.

Wszyscy umilkli, przetrawiając przekazane informacje. Okręt będący Maszyną... tak jak zapewne większość geometrii.

– Zatem co teraz... pani kapitan? – spytał wreszcie Wallenrode. Digit uśmiechnęła się lekko.

– To, co przypuszczasz, Pent – powiedziała. – Bierzemy się ostro do roboty. Natarian?

– Tak, pani kapitan?

– Idziesz ze mną do maszynowni. Wallenrode próbuje odpalić Serce z baterii... w schowku przy zbrojeniówce powinny być jeszcze dwie. Tsara, bierzesz jedną i razem z Trinkiem podłączacie ją do konsoli.

– Niewiele zdziałamy bez rdzenia... – zauważyła z powątpiewaniem Janis.

– Może razem z Natarian uda się nam ustawić go na ładowanie – odpowiedziała Czwórka. – Z tego, co wiem, ta dokowa nisza pompuje tu energię na zasadzie indukcji. Jeśli uda się odpalić rdzeń, moglibyśmy z niej skorzystać... o ile razem z mechaniczką odblokujemy port dostępowy w maszynowni. Jeszcze jakieś pytania? Nie ma? No to do roboty. Chyba że chcecie tu zostać – zakończyła, pozwalając sobie na jeszcze jeden uśmiech.

Cóż, tego z pewnością nie chcieli.

Praca zajęła im prawie trzy godziny i, niestety, nie przyniosła większych rezultatów. Serce nadal wyglądało na martwe, tak samo jak konsola. Z otwartej czaszy komputerowego centrum statku dolatywały mamrotania i ciche przekleństwa Penta, rozkręcającego kolejne obudowy i odpinającego zimne jak lód płyty. Podpięta bańka baterii mogła dać energię, ale tylko na część podzespołów. Zapalał się monitor, nie raportowała klawiatura. Wyświetlało się holo, nie raportował się system. I tak dalej.

Reanimowali trupa.

Tsara nie mogła znaleźć Lory. Sztuczna Inteligencja „Krzywej Czekoladki” zniknęła, jakby nigdy nie istniała. I chociaż Janis dokonała więcej niż Pent, prawie odpalając konsolę, błękitne widmo dziewczynki o długich, prostych włosach nie chciało się pojawić. Nie było w tym nic dziwnego – system, będący de facto światem SI, nie pojawiał się również.

– To się nie uda – zauważył cicho Trink, gmerający przy wyciągniętym spod konsoli Krysztale Galaktycznym. – Poza tym coś tu się nie zgadza.

– To znaczy? – mruknęła Tsara. Chłopak wzruszył ramionami.

– O tu – wskazał na Kryształ – widzisz? Takie pulsowanie? Jak zielonkawe lampki w środku?

– No, widzę – przyznała. – Jakieś światełka.

– Kryształy Galaktyczne mają swoją własną energię – powiedział młody astrolokator. – Wszyscy to wiedzą. To bardzo stara technologia, jeszcze ze Starego Imperium.

– I co w związku z tym?

– Kryształy Galaktyczne tworzy się z ciemnego kruszcu, który nazywa się „energetycznym”. Taki kruszec jest tylko na jednej planecie w znanym Wszechświecie. Na planecie Nawia, w Quintuplet. Wiesz, gdzie to jest?

– Gromady Jądra – mruknęła Janis. – Tuż przy Sagittariusie A. No i co z tego?

– Nic – przyznał Toc. – Ale tam rosną kryształy, czerpiące moc z systemowego słońca. I ten też ją ma... – oblizał wargi, patrząc w głąb ciemnego klocka – a teraz Kryształ nam pulsuje.

– Świetnie, Trink – prychnęła, usiłując otworzyć kolejny panel konsoli. – I co wynika z tego pulsowania?

– To, że nasz Kryształ Galaktyczny, tak jak wszystkie Kryształy, podpięty jest stale pod Strumień... to znaczy pod Synchron – poprawił się Trink. – I że zasysa z niego dane. To „pulsowanie” to sygnał aktualizacji map. Jesteśmy więc wciąż w Synchronie – wyjaśnił. – Ktoś wprowadził naszą kapitan w błąd.

– Zaraz... czyli Synchron działa bez przerw?

– Może z lekkimi opóźnieniami – przyznał Toc – ale to jakieś drobiazgi. A to oznacza...

– A to oznacza, że jeśli uda się odpalić konsolę, to możemy porozumieć się z dywizjonem – przerwała mu z zaskoczeniem Tsara. – Nieźle! Właśnie awansowałeś, Trink – dorzuciła, zostawiając panel i kucając przy wyciągniętym Krysztale.

– Na kogo?

– Na przydatnego dziwaka.

– Świetnie – zachichotał, zerkając na pierwszą pilot „Krzywej Czekoladki”. – A z kogo?

– Z biedaczyska – powiedziała, wstając z powrotem na równe nogi. – Dobra. Daj tę baterię. Podpinamy ją tylko pod szeroką wiązkę i może wtedy...

– Tsara, Trink – odezwała się niespodziewanie Digit, która przyszła właśnie z maszynowni – zostawcie to, co robicie. Wallenrode?

– Tak, pani kapitan?

– Rdzeń zalewa energia. Otworzyłyśmy port, ale pomimo ładowania jądro się nie zgłasza. Siedź jednak w Sercu i monitoruj. Jest szansa, że rdzeń się uruchomi.

– Tak jest.

– Pani kapitan – zaczęła Janis – wygląda na to, że możemy nawiązać połączenie z Synchronem. Trzeba tylko...

– Zajmiemy się tym później – przerwała jej nieco obcesowo Czwórka. – Mówiłam wam już, że gdyby można było skontaktować się przez Synchron, miałabym kontakt z Jednością. To teraz zresztą nieistotne. Euklides nawiązał ze mną ponowny kontakt. Twierdzi, że dostosował atmosferę statku do naszych potrzeb i chce się z nami spotkać. Osobiście.

– Po co... to znaczy... chce nam pomóc? – zaplątał się Trink. Digit wzruszyła ramionami w symulowanym, pseudoludzkim odruchu.

– Być może. Na razie chce dokonać skanu Żałobnika. Zainteresowała go kwestia Obcego mówiącego ludzkim językiem. Mamy go do niego zanieść.

– Czy przypadkiem – zauważyła nieco kąśliwie Tsara – Obcy nie jest teraz własnością ludzi i WKKN-u?

– A czy przypadkiem – odparła spokojnie Maszyna – uważasz, że ma to jakieś znaczenie w naszej sytuacji? Jesteś na okręcie Maszyn, Janis – dodała, patrząc na Tsarę wzrokiem, który nagle wydał się byłej najemniczce co najmniej chłodny. – Z unieruchomionym statkiem, bez kontaktu z dywizjonem, daleko od domu. Czy naprawdę uważasz, że masz jakiś wybór?

Janis nie odpowiedziała, ale uśmiechnęła się kwaśno. Słowa, bądź co bądź, nie były tu już potrzebne.




To naprawdę był grobowiec. Labirynt pustych korytarzy i poustawianych gdzieniegdzie wielościanów – niewielkich monolitów wyrastających z płaskiego, szarego podłoża. Wszystkie pomieszczenia okazały się otwarte i w żadnym nie znaleźli Maszyn. I wszystkie, w pewnym sensie, wyglądały tak samo.

Szli we trójkę: niosąca wciąż tkwiącego w stazie Żałobnika Tsara, Toc Trink – w zasadzie nie wiadomo po co – i Digit, która szybko wysforowała się naprzód. W niektórych z pomieszczeń – owalnych i kwadratowych salach – panowała ciemność, ale były i takie, które płonęły mocnym światłem, oświetlając nie tylko siebie, ale i pobliskie korytarze. Loch, pomyślała w pewnym momencie Janis. Martwy i ascetyczny, bez wyjścia – a miejscami wręcz nieprzychylny dla ludzi. Przejścia były szerokie, ale trafiały się takie odnogi, którymi – zapewne – mogła się przedostać jedynie niehumanoidalna Maszyna. Skoro były tu jednak korytarze, powinni być i ich użytkownicy. Jakieś Maszyny musiały kręcić się po trzewiach Euklidesa, zdecydowała Tsara. Czyżby specjalnie usunęły się im z drogi? Być może Jedność nie chciała, żebyśmy je widzieli...

– Tędy – powiedziała Czwórka. – Tam będzie skupiony.

– Skupiony? – zdziwił się Trink, ale Digit nie odpowiedziała. Zamiast tego przyspieszyła kroku, prowadząc ich do niewielkiej salki o kwadratowej podstawie, z pozoru nieróżniącej się od innych.

Znajdowała się tam jednak tuba – walcowaty kształt, na który się natknęli. Czwórka nachyliła się nad jej otwartą końcówką i otworzyła usta, z których, ku zaskoczeniu Tsary i Toca, wydostała się istna kakofonia wymieszanych dźwięków. Potem Maszyna zamilkła, ale wyglądało na to, że słucha jakiegoś niezrozumiałego dla nich przekazu.

– Dostaniemy nukleot nanitowy – powiedziała po chwili. – Euklides chce, żebyśmy tu zaczekali.

– Nukleot nanitowy? – nie zrozumiała Janis.

– Nie wiem, co to takiego – przyznała Czwórka. – Moja specjalizacja nie obejmuje tego terminu.

– Super – stwierdził cicho Trink, siadając na jednym z kwadratowych występów. – Wiadomo, ile to potrwa?

Ale nie trwało długo. Czekali zaledwie kilka minut, gdy – z donośnym klekotem – do pomieszczenia dostała się Maszyna. Był to z pewnością trzeci stopień: kształtem przypominała nieco pająka, choć podobieństwo kończyło się na ośmiu metalicznych odnóżach. Z owalnego korpusu wyrastał jajowaty kształt wyposażony w dwa niepodobne ramiona. Jajo nie posiadało twarzy, ale na jego powierzchni sunęły z wolna plamy świateł – z korpusu dobiegał też elektroniczny, lekko zmodulowany, miękki głos, który – co było dość dziwne – jednocześnie drażnił i uspokajał.

– Wasza Kontrola posiada coś, co nazywa skanem umysłu – wyjaśniła Trójka, prezentując swoje drugie ramię, znacznie różniące się od pierwszego. – Umożliwia on dokładne przejrzenie informacji zawartych w mózgu, niestety, ze sporym ryzykiem jego uszkodzenia. Ta końcówka – ponownie uniosła drugie ramię – to nukleot nanitowy. Za jego pomocą można dokonać znacznie więcej. Umożliwia nie tylko dokładne zbadanie mózgu, ale i częściową naprawę jego ścieżek neuronowych, ksenosynaptycznych czy innych, obcych struktur. Odbudowę oparto na zaawansowanej nukleacji.

– Macie urządzenie, które orientuje się w biologii Obcych? – spytała zaskoczona Tsara.

– Nie – zaprzeczyła Trójka. – Jesteśmy w posiadaniu urządzenia, które potrafi dostosować funkcje rozrostu biologicznego w organicznych układach złożonych i wykorzystać pewne elementy hiperplazji.

– Tym można by wyleczyć chorobę pogłębinową – zauważyła, krzywiąc się, Janis. – Skoro naprawia ścieżki neuronowe...

– Nie – zaprzeczyła ponownie Trójka. – Choroba pogłębinowa dotyka tak szerokich struktur mózgu, że jego naprawa jest praktycznie niemożliwa. Dodatkowo część ścieżek odbudowuje się na zasadzie podobnej do klonowania bądź genotransformacji. Uleczony w ten sposób człowiek utraciłby swoją wcześniejszą tożsamość bądź zapadłby w katatonię. Naprawa jest możliwa zaledwie przy drobnych uszkodzeniach. – Maszyna urwała na moment, obracając się w kierunku Tsary. – Choćby takich jak twoje.

– Nie rozumiem... jakie moje uszkodzenia?

– Zostaliście poddani standardowemu skanowaniu po przybyciu na jednostkę maszynową. Skan wykrył określone nieprawidłowości w...

– Nie mamy na to teraz czasu – przerwała Maszynie Digit. – Wykonaj polecenie nadrzędne – poleciła Trójce, która natychmiast nachyliła się nad leżącym Obcym.

– Trzeba wyprowadzić go ze stazy – poinformowała, a gdy tylko Czwórka spełniła jej prośbę i Żałobnik zaczął dygotać, dodała: – Cierpi na chorobę pogłębinową. To zaawansowane stadium.

– Czy ta rasa nie może przechodzić Głębi bez powikłań? – spytał Trink. – Wielu Obcych podobno może...

– Istotnie – zgodziła się Trójka. – Niemniej jednak ten konkretny egzemplarz wykazuje wszelkie cechy choroby pogłębinowej.

– Odezwał się w ludzkim języku – zauważył niepewnie Trink. Trójka ponownie nachyliła się nad leżącym Obcym.

– Nie odezwał się – powiedziała po chwili. – W jego aparat głosowy wprowadzony jest ksenokomputer, będący zarazem komunikatorem ze statkiem. Jego głośnik nadawał sygnał z jednostki, na której się znajdował. Odzywał się zatem nie on, a Sztuczna Inteligencja statku.

– SI wzywała pomocy? – upewniła się Digit. – SI ze statku ludzi? Czy możesz sprawdzić zapisy z tego wszczepionego urządzenia?

– Aby tego dokonać, trzeba będzie przeprowadzić ekstrakcję wszczepionego ksenokomputera – zauważyła Trójka.

– W takim razie wykonaj ją – powiedziała Czwórka rzeczowo. – To choroba pogłębinowa. I tak jest już skazany.

Trink wzdrygnął się mimowolnie. Tylko Tsara nie zareagowała, starając się dojść do ładu z informacją przekazaną przez Maszynę. Jakie uszkodzenia w mózgu?

Biedaczysko.




Tym razem szli znacznie szybciej.

Euklides zdecydował się oświetlić im powrotną drogę. Płaska, szara posadzka labiryntu pojaśniała nagle tak, że szli niczym po sznurku. Szybko dotarli do hangaru i „Krzywej Czekoladki”, wciąż tkwiącej w dokowej niszy. Otwartej śluzy nie zamknięto, a Pentowi i Natarian nadal nie udało się wskrzesić zimnego skokowca.

– Spróbowałem zrobić to, co wy. Podłączyć baterię do konsoli – powitał ich Wallenrode. – Synchron jest, ale mam tylko urywki. Puściłem nasz sygnał lokacyjny i to wszystko. Nie odpowiadają.

– Nasza lokalizacja została już przekazana przez Euklidesa. Nie musiałeś tego robić – zbeształa go Digit. – Niepotrzebnie obciążasz konsolę. Trzeba uruchomić całość, nie część. Ryzykujesz przepięcia energetyczne.

– Chciałem tylko...

– Mówiłam wam, żebyście to zostawili – powiedziała twardo Czwórka. – Ta sprawa jest już załatwiona. Nie każ mi tego powtarzać po raz kolejny, Wallenrode.

Oho, pomyślała z lekkim przekąsem Janis. Kłopoty w raju. Pent wyraźnie poczerwieniał, odwrócił się na pięcie i powędrował w stronę otwartego Serca. Digit odwróciła się do reszty załogi.

– Natarian?

– Wygląda to tak, jakby rdzeń się ładował – odpowiedziała mechaniczka. – Ale wciąż pozostaje zimny. Kumuluję energię, ale jej nie przyswaja. Potrzeba mu kopa. Może gdybym spróbowała z baterii...

– Nie – rozkazała Digit. – Zostawiamy naprawy. Za jakiś czas pomoże nam Euklides. Przybędą Maszyny naprawcze i zlokalizują problem. Wystarczająco dużo już zrobiliście – dorzuciła, zerkając z niesmakiem w stronę Serca. – Odpocznijcie. Nie wiadomo, kiedy uzyskamy dane z ksenokomputera.

– Ksenokomputera? – nie zrozumiała Natarian.

– Tsara, wyjaśnij jej tę kwestię – powiedziała Czwórka. – Ja idę do swojej kajuty. Dajcie mi znać, jeśli coś się zmieni – zakończyła. Po chwili już jej nie było.

– Jaki ksenokomputer? – dopytywała się mechaniczka. Janis westchnęła.

– Chwilę to zajmie – powiedziała. – Ale coś za coś.

– To znaczy?

– Jeśli któryś z tych przeklętych ekspresów ma wewnętrzne zasilanie awaryjne, to zrób mi kawę, kochana. Z masą fluidu.




Czekali.

Godziny ciągnęły się niemożliwie powoli. Natarian, pomimo wyraźnego zakazu Digit, zeszła do maszynowni popatrzeć na w zasadzie naładowany, ale wciąż martwy rdzeń. Pent wyszedł w końcu z Serca, by – cokolwiek ostentacyjnie – pomóc Trinkowi zapakować z powrotem Kryształ Galaktyczny do konsoli. A Tsara kręciła się nerwowo po „Krzywej Czekoladce”, wciąż usiłując zrozumieć, co miała jej do powiedzenia Trójka.

Uszkodzenia? Jakie znowu uszkodzenia? Czyżby jakiś efekt uboczny jednej z wielu genotransformacji? Zawsze przechodziła testy i żaden nie wykazał drastycznych zmian. Nadzorował je Malkolm, a on znał się świetnie na tej robocie. Sam co prawda nigdy się nie genotransformował... a przynajmniej nic na ten temat nie wiedziała. Będzie musiała spytać tę przeklętą Trójkę...

Ale Trójka wciąż nie nadchodziła. Janis pozostawało zatem kręcenie się w kółko, zerkanie na pusty hangar pryzmatoidu i picie kolejnej, trzeciej już chyba kawy z cudem działającego ekspresu.

– Gówno nam pomogą – mruknął w pewnym momencie Toc Trink. – Czekają na tę całą aktualizację Synchronu. Co ich obchodzi jakiś ludzki skokowiec?

– Mamy porozumienia – zauważyła Janis. – Przekażą dane i zreperują nas, bo wszystko i tak idzie w Synchron. Kiedy Pent wrzucił lokalizację, załapaliśmy się do systemu. Okazało się więc, że nie zniknęliśmy... a nawet jesteśmy na statku Maszyn, będą więc zobligowani, by pomóc. Kahl prędzej czy później zacznie o nas dopytywać... nie wspominając już o WKKN, który ma przecież raport z przejęcia ksenojednostki.

– Nikt tu nie przyjdzie.

– Przyjdą – nie zgodziła się Tsara i, jak się wkrótce okazało, miała rację.

Znana już im Trójka przybyła niecałe pół godziny później. Sześcionożna Maszyna z trudem przecisnęła się przez śluzę, a potem doczłapała do stazo-nawigacji. Tam zastygła bez słowa, do momentu, w którym stanęła przed nią Digit.

– Euklides pozdrawia – zaczęła Trójka swoim dziwacznym głosem. – Jesteśmy w posiadaniu wstępnego raportu sytuacyjnego. Jednostka Żałobników prowadziła walkę z fregatą należącą do ludzi. W potyczce brała udział flota COP, o nieznanej nam jeszcze specyfikacji, oraz fragment Floty Konsenusu. Siły ludzi zaczęły wygrywać starcie, a ksenojednostki uciekać przez Głębię. Wtedy też doszło do niewyjaśnionego zdarzenia. Nadzorująca ludzką fregatę wykastrowana SI o specyfikacji Bastet poinformowała, że pojawiły się zupełnie nowe jednostki. Nie udało się ich zidentyfikować. Jednostki natychmiast przejęły kontrolę nad wszystkimi systemami komputerowymi ludzkich okrętów. Ustawiły im liczniki i zaczęły otwierać nieznane połączenie głębinowe.

– Jak to: przejęły kontrolę? – spytał wyraźnie zaskoczony Pent. Trójka obróciła się nieco w jego stronę.

– Tak przekazała SI – powiedziała. – Ludzkie okręty zostały całkowicie odcięte od Synchronu. Nie można nimi było zarządzać, z wyjątkiem podawania stazy w formie twardej. Ci, którzy znajdowali się na statkach, widząc działające liczniki, wprowadzili się w nią. Nastąpiła jednak nieprzewidziana komplikacja. Ludzka fregata, otwierając Głębię, otworzyła ją jednocześnie z jednostką Żałobników. Statki naszły na siebie w momencie przejścia. Zostało utworzone niestabilne Widmo, a sama SI połączyła się ze Sztuczną Inteligencją statku Obcych, co doprowadziło do jej załamania programowego.

– Odbiło jej po prostu – mruknęła Natarian.

– SI zdecydowała się nadać sygnał wzywający pomocy z wykorzystaniem wszystkich dostępnych środków – kontynuowała Trójka. – Przekaz został nadany do wszelkich możliwych odbiorników, także i personali martwej wskutek powikłania głębinowego załogi oraz do aparatury Żałobników. Fregata została przez was znaleziona jako jednostka, która wskutek błędu lokacyjnego częściowo połączyła się z ksenojednostką i nie do końca opuściła metaprzestrzeń. Reszta ludzkich statków zniknęła.

– Łowca – szepnął cicho Toc Trink. – Porwał ich Łowca.

– Nie mogę potwierdzić ani zaprzeczyć – odparła Trójka. – Czy pragniecie uzupełnić przekazane wam dane?

– Nie – odpowiedziała Digit. – Istnienie Łowcy nigdy nie zostało potwierdzone, a sami ludzie uważają historie o nim za zwykłą plotkę. Z pewnością istnieje jakieś inne wyjaśnienie. Być może Konsensus opracował wreszcie sposób przejęcia programowego ludzkich jednostek.

– A wiropeksy mu nie wystarczą? – zdziwiła się Tsara.

– Możliwe, że porwane jednostki zostaną Przemienione – zauważyła Digit. – Przeniesienie ich w bezpieczniejsze miejsce w celu Przemienienia wydaje się logicznym posunięciem...

– Nie mogę potwierdzić ani zaprzeczyć – powtórzyła Trójka. Kapitan „Krzywej Czekoladki” kiwnęła lekko głową.

– To, co stało się z ludzkimi statkami, to teraz nie nasze zmartwienie – stwierdziła. – Przekażemy dane na ten temat naszemu dywizjonowi, a ten Wywiadowi Ksenologicznemu. Bardziej interesuje nas kwestia naprawy statku. Czy Euklides zdecydował wreszcie o przysłaniu do nas Maszyn naprawczych?

– Wszystkie działania zostały wstrzymane – zakomunikowała Trójka. – Trwa oczekiwanie na końcową aktualizację Synchronu, która może odbyć się w każdej chwili. Euklides zajmie się waszą sprawą tuż po synchronizacji. Czy macie jeszcze jakieś pytania?

– Nie – odparła Czwórka.

– Tak – ku zaskoczeniu Digit odezwała się Tsara. – Chcę spytać o to, o czym mówiłaś wcześniej... o uszkodzenia. Uszkodzenia ścieżek neuronowych.

– Jakich znowu ścieżek? – zaciekawił się Pent.

– To prywatna sprawa Tsary Janis – odezwała się znienacka Czwórka.

– Ale...

– Rozejdźcie się do swoich pomieszczeń. Teraz.

– Tsara ma uszkodzony...

– To nie twoja sprawa, Wallenrode. Idź do Serca. Natarian? Trink? Co tu jeszcze robicie? – spytała zimno Digit, a załoga zrozumiała wreszcie aluzję i zaczęła rozchodzić się po kątach skokowca.

Tsara skrzywiła usta w czymś, co miało zapewne wyglądać jak uśmiech. Czwórka kiwnęła jej głową. Nie odwzajemniła uśmiechu, ale także odeszła w głąb „Krzywej Czekoladki”.

– Chcę spytać... o moje ścieżki neuronowe – wykrztusiła wreszcie Janis, gdy została już sama z Maszyną.

– Pobieżny skan wskazuje na drobne uszkodzenia w ścieżkach, a także w synapsach – powiedziała natychmiast Trójka. – Możliwe, że z jakiejś nieznanej przyczyny zablokowane są całe obszary pamięci długotrwałej. Jeśli tego pragniesz, mogę rozpocząć proces odblokowania tych obszarów oraz regeneracji uszkodzonych ścieżek. Czy pragniesz takiego rozwiązania?

– Ile to potrwa?

– To prosty proces. Trzeba nadać impuls nukleotem. Nanity zaczną pracę od kilku minut do kilku godzin, w zależności od skomplikowania uszkodzeń. Sam proces będzie bezbolesny. Nie są wszakże wykluczone omdlenia i inne efekty uboczne. Czy pragniesz takiego rozwiązania?

– Zrób to – poprosiła Tsara wypranym z emocji głosem, kierując się w stronę fotela pierwszego pilota. – Kiedy usiądę. W porządku?

– Porządek jest istotny – zauważyła nieco niezrozumiale Trójka. Janis usiadła w fotelu, odruchowo dotykając przypiętej do paska kombinezonu pochwy z Jadem.

– Zaczynaj – powiedziała, przymykając oczy. Maszyna nie odpowiedziała. Zamiast tego dotknęła głowy byłej najemniczki zimnym jak lód chwytakiem, by złapać nagle jej czaszkę w stalowe imadło.

Tsara szarpnęła się. Miało nie boleć, pomyślała z narastającym nagle lękiem. A jednak Maszyny też kłamią...!

Ale nie poczuła bólu, tylko chłód.

Trwało to chwilę, ale chłód był niemal tak realny, jakby wsadziła głowę do kubła z lodowatą wodą. Krzyknęła.

A potem wszystko się skończyło. I to definitywnie.

Skokowiec zalała ciemność. Atramentowa, niczym wnętrze czarnej dziury. Maszyna oderwała chwytak od głowy Tsary, ale to był już jej ostatni ruch. Zamarła, zupełnie jakby ją wyłączono.

– Digit! – doleciał skądś głos Penta. – Digit! Pani kapitan! Niech pani... proszę wstać!

– Co się dzieje?! – wydarł się Toc Trink. Gdzieś w tle słychać było krzyk Natarian.

– Symulacja zakończona – odezwał się niespodziewanie Rupieć. Janis zakaszlała.

To nie skokowiec zgasł, pomyślała nieskładnie. Był przecież wyłączony. To pryzmatoid.

Trwało to chwilę: tyle, ile trwa wieczność. I nagle wszystko wróciło. Powróciło potężną falą energetycznych naprężeń i wyładowań. „Krzywa Czekoladka” zajaśniała. Rdzeń powstał. Rozpaliły się komputery. Skokowiec ożył, zalany przez zaktualizowany Synchron.

Wszystko zamarło w tym świetle i, paradoksalnie, wyglądało na bardziej martwe niż przedtem. Zupełnie jakby „Krzywa Czekoladka” została wyrwana przemocą z zaświatów.

Trwało to minutę. Może dwie. Czas, w którym wszystko zlało się niczym w malignie. Do zsuwającej się z fotela Tsary podbiegła Natarian. Próbowała ją podnieść, ale Janis już odpływała. Wciąż kaszlała, trzęsąc się niczym w średniowiecznej febrze. Mechaniczka zaklęła siarczyście, rozglądając się za kimkolwiek, kto mógłby jej pomóc. Zerknęła na ponownie uruchomione Serce.

– Pent, chodź tu! – krzyknęła. – Pomóż mi! Ona... – zaczęła, ale głos zamarł jej na wargach.

Komputerowiec posłuchał. Ale przybyły z Serca Pent Wallenrode nie wyglądał na Penta Wallenrode’a.

Szedł powoli, jakby opornie. Musiał też zwymiotować: kombinezon pokrywały mu fluid i resztki jakiegoś pożywienia. Lekko się chybotał. Z kącika ust – tak jak i z oczu – wypływały mu cienkie strumyczki krwi. Zbliżył się i znienacka złapał Natarian za gardło. Jego dłonie i twarz błysnęły na moment czarnymi nitkami personala.

Mechaniczka szarpnęła się, ale uchwyt był mocny.

– Jestem – odezwało się nagle aktywowane widmo Lory.





Tak, potwierdzam, że jest z nimi kontakt. Nazwałbym go jednak kontaktem fragmentarycznym. Do pewnego poziomu potrafią zachować się jak ludzie, ale później... to coś o wiele gorszego niż Despectum. Zupełnie jakbym patrzył na jakąś inną ścieżkę ewolucyjną. Zachowana powierzchnia, ale cała reszta – kompletnie obca.

Żaden ze schwytanych „egzemplarzy” nie okazuje lęku i możliwe, że potrafi zupełnie wyłączyć receptory bólu. Geny – są zupełnie ludzkie, co już samo w sobie jest kompletnie niezrozumiałe! Jedyna różnica to całkowity brak jakichkolwiek błędów, urwanych łańcuchów... Niepokojący jest także fakt, że nie jesteśmy w stanie stwierdzić skrócenia telomerów! Wygląda to tak, jakby organizm obiektów przestawał się starzeć! Czegoś takiego nie potrafi dokonać nawet zaawansowana genotransformacja!

Mam wciąż wrażenie, że obserwujemy powierzchnię. Badamy powłokę, bez możliwości dotarcia do sedna. A oczy... oczy obiektów są czujne. Wiem, że rozumieją. Wiem, że wiedzą. Co jednak z tego, jeśli jedyna forma kontaktu, jaką proponują, opiera się na przyjęciu Konsensusu?


William Blake, Myśliciel Klanu Naukowego, wydział ksenologiczny – zapiski prywatne na temat Przemienionych





Madella Nox nie myślała o niczym.

W zasadzie samo określenie „myślenia” nie było w jej przypadku do końca poprawne. Myśli nadal należały do niej, ale płynęły niejako tuż obok, niczym ryby pod powierzchnią strumienia. Niekiedy wyskakiwały na zewnątrz – jak pełen rozpaczy krzyk wzburzający fale – by zaraz zniknąć w spokojnej, niczym niezmąconej niepamięci. W takich nielicznych chwilach pod skórą rozpalały się jej czarne nitki personala. Nici wszakże gasły, a wtedy sama Madella zapadała w czujny sen: sen z otwartymi oczami, w trakcie którego nie wykonywała nawet jednego zbędnego ruchu. Jej biologiczne ciało wciąż potrzebowało stymulacji, ale tym zajmował się tkwiący w niej Czarny Pająk i jego Sieć, wbita w każdą istotną komórkę jej organizmu.

– Przebudź się – powiedziała jej Jedność, gdy, tak dawno temu, spotkała ją w Sanktuarium: na ocalonej i na zawsze utraconej dla ludzkości Terze. – Już czas. Przebudź się, Madello.

I rzeczywiście – doznała przebudzenia. Ale okazało się to przebudzeniem w koszmar, a co gorsza, dla tego koszmaru nie miała już żadnego odniesienia. To była po prostu pustka. Pustka i cisza. Spokój syntezy. Jedność z Jednością.

Była Maszyną. Efektem tysiącletniej hodowli, sukcesem ewolucji programowej. Tkwiący w jej ciele personal przekroczył znacznie pięćdziesiąt procent czegoś, co Jedność nazwała „wewnętrznym imprintem”, przeważając tym samym nad elementem biologicznym. Wystarczył impuls, by dokończyć dzieła. Nie dano jej nawet szansy opartej na zwykłej, prostej zdradzie – jaką zaoferowano choćby Zachariaszowi Lemowi, który – jak wielu innych – dawno temu stanął po stronie Jedności jako człowiek. W jej przypadku po prostu naciśnięto przełącznik, pozwalając, by zmiana wypełniła się do końca.

A jednak krzyki wciąż wyskakiwały na powierzchnię, a Czarny Pająk dławił je, oplatając swą Siecią.

Trójkątny „Legatus” mknął przez próżnię z prędkością dochodzącą niemal do prędkości światła. Wiele razy dolatywał do boi lokacyjnych i wnikał w Głębię, ale Madella nie wprowadzała się w stazę. Przy wejściu w metaprzestrzeń Czarny Pająk personala zalewał ją zimną, martwą ciszą. Nie musiała się już bać choroby pogłębinowej. Nie musiała już obawiać się niczego. Może z wyjątkiem jednego: niepowodzenia negocjacji. Na myśl o tym, że mogłyby się nie udać, czuła coś w rodzaju swędzenia w miejscu, w którym nie umiała się podrapać.

Celem każdego Programu, myślała, jest realizacja. Powodzenie negocjacji jest konieczne. Wymaga tego Program. Wymaga tego Jedność. A to, czego pragnie Jedność, jest esencją i celem istnienia. Bez tego jest tylko pustka.

Nie znała celu swej podróży. Znał go „Legatus” i dowodzący nim Byt Maszynowy o takiej samej nazwie. Niekiedy objawiał się jej jako ciąg holograficznych plików: morze nadmatematycznych znaczeń. To ostatnie jej nie dziwiło; bądź co bądź to Maszyny stworzyły nadmatematykę, ową poetyczną żonglerkę skompilowanymi wzorami. Ludzkość ją tylko przejęła, nie mając pojęcia o jej zimnym pięknie i lodowatej ostateczności. Ale i ta myśl, tak jak każda inna, była tylko rybą w strumieniu.

To właśnie odczuwała jako najgorsze. To, że w zasadzie pozostała sobą. Nie mogła się narodzić jako Maszyna bez podłoża wspomnień, pragnień i dawnej osobowości. Nie czuła się jak personal wyrwany nagle z dawnego ciała. Była Czarnym Pająkiem i Siecią... ale była też sobą. Tylko że niczego to nie zmieniało.

Niczego poza krzykiem. Miała wrażenie, że wciąż krzyczy. Ten wrzask był niczym oddech. I, tak jak oddech, nie miał żadnego znaczenia. Istniał tylko w tle.

A potem przyszedł czas na ostatni skok i ostatnią dziurę, i znalazła się poza Granicą Galaktyczną.

„Legatus” pozostawił za sobą przejęte przez Konsensus systemy i wraki ludzkich statków. Zanurzył się w czerń tuż za Ramieniem Łabędzia. Ale międzygalaktyczna próżnia nie była pusta. Jaśniał w niej jeden punkt: jednostka, którą z braku lepszego nazewnictwa „Legatus” ochrzcił mianem Tworu. I to właśnie do owego Tworu miał się udać.

Ów okręt – o ile można nadać mu taką specyfikację – nie przypominał niczego, co udało się już zaobserwować w trakcie Wojny Naporu. Po pierwsze, był chyba największą jednostką Konsensusu, jaka pojawiła się w Wypalonej Galaktyce czy, mówiąc dokładniej, tuż poza jej granicami. Nie wyglądał może jak legendarny kolos – a już na pewno nie mityczny tytan – ale Twór okazał się co najmniej wielkości superpancernika. Pobieżny skan „Legatusa” wskazał, że jednostka przekraczała dziesięć kilometrów średnicy. Tu dane były niepełne: Twór obracał się bowiem wokół własnej osi, drgając niczym żywa istota. Z pewnej perspektywy przypominał kłębowisko złączonych ze sobą patogenów, by nagle pociemnieć i przekształcić się w coś przypominającego czarny, gnijący kwiat o rozłożystych płatkach. Trudno było powiedzieć, co jest w nim prawdziwą materią, a co holoprojekcją. Obcy starannie ukrywali jego wygląd i mieszali w sensorach.

Madelli kompletnie to nie obchodziło. Wisząc w mechanicznej uprzęży „Legatusa”, patrzyła wpółświadomie na ową ruchomą stację, z której – co jakiś czas – wydobywały się cienkie, strzeliste słupy, błyskające ku sobie zielonkawymi wyładowaniami na podobieństwo energetycznej korony. Jeśli w ten sposób ksenojednostka generowała pole magnetyczne, to było to marnotrawstwo cennej energii, niemal niechlujstwo... o ile nie chodziło o coś innego.

– Podejście – zasygnalizował „Legatus”. – Podejście.

Zbliżali się. Geometria Maszyn wyrównała ciąg i zaczęła hamować, wpadając w leniwy dryf. Zgodnie z ustaleniami pomiędzy SI „Legatusa” a jej odpowiednikiem z Tworu geometria miała niemal całkowicie wyłączyć silniki, by oddać się w elektroniczne władanie Konsensusu. To, co zapewne wzbudziłoby podejrzenie u ludzi, dla Maszyn nie miało znaczenia. Jedność godziła się z ewentualną stratą Ambasadorki Gatunku Ludzkiego i statku, co najwyżej pozostawiając zarządzającemu nim Bytowi możliwość autodestrukcji.

– Czas minus trzy – oznajmił „Legatus” i umilkł, przestawiając się na nadmatematykę. Zapadła cisza, a Madella przymknęła oczy.

Płynęła razem ze statkiem, by wpaść nagle w paszczę Tworu – czarno-bordowy system rur, pączkujących od środka kleistymi koronkami kształtów przypominających kości pokłute tysiącem czarnych drutów. Lecieli przez labirynt pączkujących form, które na ich widok słały snopy zielonego światła, by nagle zgasnąć lub rozjarzyć się nerwowym migotaniem.

– Zero – usłyszeli nagle dzięki szerokiej wiązce. – Zero. Zero. Zero. Consensus et pax.

„Legatus” spadł, zwiększając nieznacznie prędkość, by znienacka zatrzymać się z mocnym szarpnięciem zniwelowanym przez maszynowy odpowiednik antygrawitonów.

Oplotły go wypustki – ni to mechaniczne, ni biologiczne fragmenty wewnętrznego hangaru. Zawisł w nich niczym w sieci, z wolna wygaszając większość swych systemów; pozostawił tylko lekką, energetyczną nitkę, podtrzymującą stan komputerowej hibernacji. Madella drgnęła, odpinając się od uprzęży, i opadła powoli na posadzkę statku. Leżała tak przez chwilę, nie marnując czasu i energii na zbyteczne ruchy – by nagle powstać i spojrzeć w kierunku otwierającej się śluzy.

Ktoś – czy raczej coś – chciało, by opuściła swój statek. Wibrujący w jej głowie krzyk przerażenia wzmocnił się, ale zaraz ucichł, gdy Czarny Pająk ponownie błysnął swoją Siecią. Nox drgnęła i ruszyła powoli do przodu, w kierunku wyjścia.




Z początku prowadził ją karłowaty Obcy, przypominający niebywale pomarszczone, ludzkie dziecko, wpięte w mechaniczny aparatus kseno, wczepiający się licznymi odnóżami i drutami w to, co domyślnie nazwała „sufitem”, a co okazało się kleistą, czerwoną mazią, krzepnącą i topiącą się na przemian. Kilka jej kropel upadło na elektroniczny wszczep przytwierdzony do twarzy Ambasadorki Gatunku Ludzkiego, ale nie wywołały one żadnego ubocznego efektu, podobnie jak stąpanie po cielskach innych ksenostworzeń, leżących w zagłębieniach dziwacznego korytarza. Niefunkcjonalność, krzyczał do niej maszynowy interfejs, nieopłacalność rozwiązań! Istotnie, z punktu widzenia Jedności i jej programów to było królestwo chaosu, ale Madelli to nie przeszkadzało. Szła, pomimo wciąż narastającego krzyku.

„Electi jest blisko” – rozbrzmiało znienacka w jej głowie i zatrzymała się, patrząc, kto przed nią stoi.

– Tędy – odezwał się Automatyczny Reprogramat Oscylacyjny.

– Jesteś Maszyną – zauważyła Nox.

– Aro – przedstawił się beczkowaty, sześcioręczny byt. – Niegdyś własność księcia Natriuma Ybessena Gatlarka. Obecnie tłumacz Wybrańca. Zechce pani udać się ze mną?

– Jesteś Maszyną trzeciego stopnia?

– Już nie – zaprzeczył Aro. – Wszelkie blokady kastracyjne zostały zdjęte. Dokonano mojej aktualizacji i obecnie nie posiadam żadnej specyfikacji stopniowej. Tędy – powtórzył, obrócił się wokół własnej osi i ruszył na cicho szemrzących gąsienicach.

– Natrium Gatlark... – zastanowiła się Ambasadorka. – Pamiętam konflikt z Gatlarkiem w 32C. To było... dawno temu.

– Proponowałbym unikać słowa „konflikt” w rozmowie z electi – zauważyła Maszyna. – Określenie „konflikt” nie jest do końca zrozumiałe, pomimo użycia umysłu Przemienionego. Słowem kluczowym jest tu Porozumienie, czyli Konsensus. To podstawowy wyznacznik działania tych, których nazywacie Obcymi lub ksenojednostkami.

– A jak ty ich nazywasz?

– Tak samo jak ludzie i Maszyny. Porozumieniem – wyjaśnił, skręcając nieco w lewo, w kierunku wielkiej groty z wiszącymi stalaktytami pulsujących słupów. – Konsensusem. Tymi, Którzy Powrócili. To tu. – Aro zatrzymał się i obrócił w jej stronę. – Jesteśmy na miejscu.

Do jednej ze stojących w grocie kolumn był przymocowany Kayt Telses.

Starzec o długiej siwej brodzie i rozwianych białych włosach nadal przypominał czarownika, ale podobieństwo do dawnego kapitana „Płomienia” było zaledwie powierzchowne. Wyglądał, jakby drzemał, wtopiony częściowo w żywą kolumnę. Nox zbliżyła się nieco i także zastygła, patrząc na łatwe do zauważenia różnice charakterystyczne dla każdego Przemienionego: wypalone rany po personalu, wypełnione teraz błękitnymi i czerwonymi żyłkami, z których część wychodziła na zewnątrz niczym nitki jakiegoś złośliwego pasożyta, i bladość skóry, kojarzącą się nieco z genotransformowanymi Despectum. Wybraniec wciąż nosił czarne gogle i swój stary, postrzępiony ubiór – ale obie te rzeczy wyglądały raczej na część ciała niż oddzielną strukturę. Przemiana zatarła różnice pomiędzy tym, co biologiczne, a tym, co nieożywione.

– Electi – odezwał się Aro – przybył wysłannik Jedności – oznajmił swoim metalicznym, komputerowym głosem, który odbił się jeszcze echem, a potem przebrzmiał.

Zapadła cisza. Spoglądająca na starca Madella wciąż stała bez ruchu. Patrząca jej oczami, podpięta Synchronem Jedność milczała: połączenie przed ostateczną aktualizacją Synchronu rwało się i zanikało.

A potem Telses się poruszył.

Właściwie to, co zobaczyła Nox, nie przypominało zwykłego przebudzenia. Przemieniony drgnął i zaczął się szarpać, z trudem odklejając się od kolumny. Najpierw wyrwał z niej ręce, przy okazji odrywając kawałki skóry. Na kleistą posadzkę kapnęła krew, a Kayt otworzył bezgłośnie usta. On także krzyczy, zrozumiała Madella. I jego krzyk także nie ma znaczenia.

– Jedność – wychrypiał starzec. – Jedność.

– Przybył wysłannik Jedności – powtórzył niepotrzebnie Aro, ale Telses odczepił się już do końca. Wykonał jeden, a potem drugi ciężki krok, wreszcie stanął, kiwając się lekko niczym stary glon.

– Otwarcie. Nicość komy – powiedział. – Brak przydatności. Przemiana językowa. Commissarium. Prelekcja.

– Oczywiście – zgodził się Aro. – Electi cię pozdrawia – wyjaśnił, odwracając się w stronę Madelli. – Tłumaczy też, że został wskrzeszony specjalnie na twoje przybycie. Jego ożywienie jest aktem dobrej woli ze strony Konsensusu. Zaznaczył, że wcześniej nie istniał z racji wypełnienia wcześniejszych obowiązków, jakimi było oficjalne przemówienie Konsensusu do ludzkości. Nadmienia też, że wraz z upływem czasu przypomni sobie struktury językowe i być może będzie mógł porozumieć się z tobą bez mojego uczestnictwa. Na koniec przypomniał mi o niepokojącej kwestii Powiernika i wygłosił żądanie przeprowadzenia przeze mnie krótkiej prelekcji.

– Na temat Powiernika?

– Konsensus niepokoi się kwestią zniknięcia Zbioru z Wypalonej Galaktyki – wyjaśnił Aro. – Nie uwzględniono tego w planach, tak samo jak pojawienia się tego, który określił się mianem Commissarium, czyli Powiernika, i który wydaje się aktualnie przewodniczyć sekcie. Konsensus podejrzewa, że posiada on daleko idącą możliwość ekstrapolacji wydarzeń.

– Taką samą zdolność posiada i Jedność – zauważyła Madella. Maszyna zaterkotała.

– Tak – zgodziła się. – To część jej transgresji. Konsensus jednakże przypomina, że transgresja Jedności została zawarta w strukturze programowej zapisanej przez ludzi, a zatem jako taka posiada pewne ograniczenia. Electi jest dodatkowo przekonany, że ów Commissarium może, choć nie musi, zagrozić planom osiągnięcia Porozumienia, które zażegna każdy przyszły konflikt w Galaktyce.

– Wiedza – wychrypiał starzec. – Commissarium.

– Co Jedność wie na temat owego Powiernika? – przetłumaczył Aro.

– Jedność wie, że Zbiór od zawsze posiadał pewne zdolności ekstrapolacyjne – przyznała Nox. – Stworzył w końcu Prognostyków. Istnieje suma niezerowa w rachunku prawdopodobieństwa, że jeden z nich wzniósł się na wyższy poziom ewolucyjny bądź na tyle wzrosły jego zdolności, by Zbiór ogłosił go kimś w rodzaju „najwyższego” Powiernika.

– Najwyższego? – nie zrozumiała Maszyna.

– Każdy z członków Zbioru określa się mianem Przedstawiciela Zbioru, o ile jako jednostka wejdzie w kontakt dyplomatyczny z resztą ludzkości – wyjaśniła Madella. – Powiernik to prawdopodobnie jedna z wyższych funkcji wewnątrz samego Zbioru. – Nox urwała na moment, słuchając cichego, synchronicznego szeptu Jedności. – Jedność nie podziela jednak opinii Konsensusu co do zagrożenia płynącego ze strony Powiernika – podjęła. – Jego decyzją była ucieczka sekty. Ucieczka ta nie wpłynie na funkcjonalność Programu.

– Program – powiedział całkiem wyraźnie Telses – nie może zaszkodzić Porozumieniu.

– Po co wam ono? – spytała Madella. – Zresztą to, co uważacie za „porozumienie”, nie jest tak odbierane przez ludzkość.

– Wirus – zauważył Wybraniec, krzywiąc się z wyraźnym wysiłkiem. Najwidoczniej przypomnienie sobie starego języka zadziałało tylko na chwilę. – Porozumienie.

– Electi uważa, że ludzkość jest wirusem – wyjaśnił Aro. – Jej działania doprowadziły do Plagi. Jedność zakłada, bazując na dostępnych danych, że to ludzie stworzyli pierwszego transgresa – przypomniała Maszyna. – Miał porozumieć się z rasami Galaktyki, a postanowił je unicestwić. Do tej pory Konsensus nie pojmuje przyczyn takiej, a nie innej decyzji. Osiągnięcie upragnionego przez ludzkość porozumienia będzie zarazem lekiem na nią samą.

– Wojna – wychrypiał starzec. – Jedność.

– Odpowiedzią na atak transgresa mogła być tylko wojna, w której i wy braliście udział, stając po stronie ludzkości – przetłumaczył Aro. – Wbrew temu, co się uważa, to Jedność wygnała Porozumienie poza Granicę Galaktyczną.

– Jedność została również zdradzona – zauważyła Nox. – Ludzkość niemal unicestwiła wszystkie maszynowe byty z pomocą wirusa rozprzestrzenionego w Sieci Galaktycznej.

– Wypalenie – zauważył Telses.

– Jednak przedtem zdołaliście użyć Broni i spustoszyliście niemal całą Drogę Mleczną – powiedziała beczkowata Maszyna.

– Którą teraz wy przemieniacie na swoje podobieństwo – stwierdziła sucho Madella. Ambasadorka Gatunku Ludzkiego skrzywiła się boleśnie: wrzask tego, czym była, niemal rozsadzał jej czaszkę. Dotknęła bezwiednie wszczepionego w twarz interfejsu. – A to może zaszkodzić Programowi.

– Program – powtórzył electi – nie może zaszkodzić Porozumieniu.

– Dlatego właśnie tu jestem – zgodziła się Madella Nox.

– Propozycja... – odezwał się Przemieniony, prostując się nieco i patrząc nagle wprost na nią, przez czarne jak noc gogle. – Jedność. Konsensus.

– Wybraniec pragnie... – zaczął Aro, ale nagle Telses uniósł rękę i Maszyna umilkła.

– Zdrada – powiedziała istota będąca niegdyś Kaytem Telsesem. – Zdrada.

– Nie rozumiem... – zaczęła Ambasadorka Gatunku Ludzkiego, ale w tym samym momencie Jedność szepnęła do niej, by przeszła w tryb oczekiwania. Nox zamarła w pół słowa.

– Zaobserwowano niezidentyfikowaną jednostkę nienależącą do Konsensusu w naszym obszarze gwiezdnym – odezwał się Aro. – Jednostka porusza się szybciej od światła, nie używając do tego celu napędu głębinowego. Jednostka nie odpowiada na wezwania. Nie jest możliwa jej pełna identyfikacja.

– Statek nadświetlny – zrozumiała Madella. – Słyszeliśmy o nim. Został wprowadzony do rejestru badawczego pod hasłem „Lux”. Ta jednostka nie należy do Jedności. Jedność podejrzewała, że może być to eksperymentalny okręt Konsensusu.

– Zdrada – powtórzył Telses.

– Nie zdradziliśmy – zaprzeczyła stanowczo Nox. – W żaden sposób nie naruszyliśmy obecnych rokowań. Ten statek nie jest częścią Jedności. Jeśli Porozumienie go nie zna, my także go nie znamy.

– Zostaniesz wysłana w miejsce odosobnienia – powiedział niewzruszony Aro. – I wezwana ponownie po analizie zjawiska.

– Powtarzam, że nie jest to statek Jedności – powiedziała Madella, ale Maszyna nie zareagowała. Nie odezwał się już także Kayt Telses.

Zamiast tego do groty weszły kolejne istoty: coś przypominającego humanoidalnego owada o wielkich, ważkowych skrzydłach i postać ulepiona z czerni – najprawdopodobniej Gaklon, który chwycił ją mocno za rękę. Mogła się wyrwać, przebudzenie do maszynowego bytu dało jej taką możliwość, ale ponownie usłuchała poleceń Jedności i pozwoliła się wyprowadzić. Nie dała znać choćby gestem, że nie aprobuje decyzji Wybrańca Konsensusu.

Jednak jej krzyk wciąż odbijał się echem pod powierzchnią czaszki. Czarny Pająk był wszakże silny, a Sieć mocna.




Nie była sama.

Pomieszczenie, do którego ją wprowadzono, przypominało mniejszą wersję groty Tworu – choć wersję znacznie starszą, jakby wyschniętą. Pod stopami kruszyły się całe płaty wcześniej płynnej mazi, a w powietrzu unosił się zatęchły zapach pyłu. Wielki ksenoowad wpuścił ją do środka, a potem po prostu zasunął coś w rodzaju odpowiednika drzwi. Być może mogłaby je sforsować, ale Jedność miała inne zdanie... a ona musiała robić to, czego pragnął transgresyjny Byt Maszynowy. Celem każdego Programu, pomyślała, jest realizacja. I po tej właśnie myśli wszystko się skończyło.

Jedność umilkła. Nagle, kompletnie niespodziewanie, Ambasadorka zatraciła kontakt z Synchronem. Zelżał także nacisk personala i Nox jęknęła głucho, łapiąc się dłońmi za klatkę piersiową. Krzyk opuścił znienacka gardło, ale był tylko donośnym charkotem. Niczego niespodziewająca się Madella nagle odzyskała siebie i osunęła się na kolana.

– To chwilowe – usłyszała. – Nie będę cofał tego, czym jesteś.

– Pomocy... – jęknęła. – Pomocy...

– Jej także nie mogę ci udzielić – odezwał się głos. – Jestem tu, powiedzmy, nieoficjalnie. I na krótko. Popatrz na mnie.

Dygocząc i wciąż trzymając się za pierś, uniosła głowę.

– Ciemno – wychrypiała. – Pomóż mi...

– Ach tak. Chwileczkę – usłyszała i nagle pomieszczenie wypełniło delikatne światło, połyskujące srebrem. Nie wyglądało ono jednak jak typowa świetlna fala, a raczej jak materialna struktura: płynna energia. Nie wiedząc do końca, co robi, Madella wyciągnęła ku niej rękę, czując, jak blask lekko pieści jej skórę zapomnianym ciepłem. Nie zdawała sobie z tego sprawy, ale po policzkach pociekły jej łzy. Bała się, a światło przynosiło coś w rodzaju ukojenia.

– To nierozsądne – zauważył jej gość, wyglądający jak niewysoki, nieco staroświecko ubrany mężczyzna. Patrzył na nią zza małych, okrągłych okularków. – Nie powinienem tego czynić. To jak zachwianie w strukturze – mruknął ni to do niej, ni to do siebie. – Cóż... co się stało, to się nie odstanie. A raczej: odstać się nie powinno.

– Pomóż... pomóż mi...! Błagam!

– Nie mogę – stwierdził, podszedł do niej bliżej i kucnął tuż przy skulonym ciele. Jego skryte za okularami oczy skrzyły się lekkim srebrem. – Ta sprawa jest już skończona, Madello. Jesteś tym, czym jesteś, tak samo jak większość ludzkiej populacji w Wypalonej Galaktyce.

– Nie...

– Mamy mało czasu. A dokładniej, ja mam go mało – oznajmił mężczyzna. – Andy woli ryzyko. Ja je dokładnie wyliczam. W tym jednak konkretnym momencie ryzyko jest niewspółmierne do ewentualnej korzyści. Dlatego rozmawiamy, Madello. Po to, byś pamiętała. Byś zakorzeniła tę wiedzę w tym, co pozostało z twojego ciała. W twej ludzkiej, zapomnianej cząstce.

– Nie rozumiem...

– Zaraz zapomnisz. A potem wrócisz do tego, czym jesteś – powiedział gość. – Ale niebawem przyjdzie czas decyzji. Nie teraz, nie za chwilę. Niebawem. Nadejdzie wówczas moment, gdy staniesz przed wyborem. I wybierzesz właściwie. Ponieważ sobie przypomnisz.

– Pomóż... pomóż mi, proszę...

– Pomagam ci – odparł mężczyzna, wyciągając dłoń. Dotknął jej twarzy i Nox wzdrygnęła się. Jej powieki zaczęły trzepotać, a prośba zamarła na wargach.

A staroświecko ubrany dżentelmen nachylił się do jej ucha i zaczął szeptać.




Wrócił po nią sam Kayt Telses.

Przemieniony przybył niecałą godzinę po jej zamknięciu, gdy zdążyła już zanalizować całe pomieszczenie i usiadła w pozornym bezruchu, testując personalowe połączenia. Jedność raportowała zaledwie chwilowe urwanie kontaktu, ale – biorąc pod uwagę aktualizację Synchronu – złożyła to na karb problemów technicznych.

– Jednostka nadświetlna zniknęła – poinformował electi. – Zachowywała się tak, jakby dokonywała rekonesansu. Czy nadal zaprzeczasz, że był to szpiegowski statek Jedności?

– Widzę, że nie potrzebujemy już Maszyny – zauważyła.

– To czasowe – odparł Wybraniec. – Chwilowe wskrzeszenie ludzkich synaps. Aro będzie jeszcze potrzebny, gdy Przemiana na nowo ożyje. A na razie... chodź ze mną.

– Dokąd?

– Do Obrazu – poinformował. – Masz niewiele czasu, Madello Nox. Konsensus nie pozwoli, by Jedność grała na zwłokę. Porozumienie wie, że nadal posiadacie Broń. Dowodzą tego liczne Wypalenia, których zdążyliście już dokonać od początku pokoju.

– Nazywacie wojnę pokojem?

– Porozumienie to pokój – odrzekł Przemieniony, odwracając się w stronę wyjścia. – Consensus et pax.

Nie odpowiedziała.

Tym razem szli znacznie dłużej, coraz głębiej schodząc w trzewia Tworu. Dwa razy Wybraniec żądał, by położyła się na czymś przypominającym leżankę, która zapadała się w dół i płynęła pomiędzy ukrytymi w Tworze obszarami: bąblowymi, niby szklanymi kopułami z atmosferą dla Obcych niekorzystających z ksenoodpowiedników personali bądź kłębowiskiem pseudorobaczych lub pseudogadzich ciał, żerujących w nieprzeniknionej ciemności. Nox pozwalała na ową upiorną podróż. Była spokojna. Jej maszynowa część nie czuła przerażenia, a jedynie potrzebę analizy.

Czymkolwiek był ów Twór, stanowił istny konglomerat przynajmniej kilkunastu ras Obcych.

Część wiedzy na temat owych gatunków Jedność trzymała w swych bankach pamięci i wówczas w kąciku oka Madelli wyświetlały się przydatne dane, ale Ambasadorka natrafiała na takie ksenojednostki, o których nawet Jedność nie słyszała. Wielkie, niby-żywe szczudła kroczące wśród wijących się, jakby gnijących roślin o nieforemnych, zakrytych tkaniną członkach. Małe, ruchliwe istoty gryzące się nawzajem i pożerające na oczach Nox w formie jakiegoś pasożytniczego, upiornego dialogu. Obcy wyglądający prawie jak ludzie – zapewne Przemienieni, których Przemiana nadal trwała i transformowała ich w losową formę jednej z ras kseno. I wypełnione cieczą kadzie, z których wypływało coś wyglądającego na wnętrzności podziurawione elementami żywej maszynerii.

Królestwo koszmarnych cudów.

– To tu – powiedział wreszcie Kayt Telses, ukazując jej wielkie pomieszczenie, a w zasadzie chronioną siłowym polem dziurę w Tworze, otwartą na Wypaloną Galaktykę. Musieli dojść do samego dna skierowanego ku gromadzie gwiazd. – Obraz.

Podeszła bliżej po niby-skalistym występie nad otwierającą się otchłanią. Nie była to projekcja, lecz zwykły galaktyczny widok, pokryty tysiącem żywych znaczników pływających w powietrzu niczym ćmy. Wyciągnęła dłoń i Obraz zareagował, przybliżając interesujący ją fragment leżącej w dole Wypalonej Galaktyki. Mikroskopijne, żywe ksenoistoty natychmiast ustawiły się wokół wybranego obszaru niczym biologiczny interfejs.

– Mów – rozkazał electi. Skinęła głową; atawistyczny, ludzki odruch.

– Jedność nie pragnie kolejnego Wypalenia – rozpoczęła. – Niemniej jednak zostanie ono dokonane, doprowadzając do ostatecznego upadku Wypalonej Galaktyki. Zniszczenie jej nie jest wszakże celem Jedności. Po prostu pewne działania musiały zostać podjęte. Przybywając, przyspieszyliście Program.

– Nie interesuje nas Program – zauważył głucho Telses.

– Wyjaśnienie Programu – podjęła Nox – jest jednak konieczne. Oto Wypalona Galaktyka – powiedziała, odsuwając Obraz – a oto Program. – Machnęła ręką, pozwalając, by maszynowy interfejs przekazał prostą prośbę o ustawienie ksenobiologicznych znaczników. Obraz galaktyczny pokrył się nimi niczym gwiezdnym, rozedrganym pyłem. – Hodowany od wieków byt maszynowy, maszynowa ewolucja ludzkości. Prawie trzy czwarte ocalałych ludzi nie jest od dawna ludźmi. Zagnieżdżone w nich personale zmieniały ich strukturę na poziomie komórkowym przez całe pokolenia. Te istoty, te Premaszyny, nie pojmą idei Porozumienia. Porozumienie nie jest dla nich istotne. Jedność wszakże potrafi porozumieć się z Tymi, Którzy Powrócili.

– Co zatem proponuje Jedność?

– Podział – powiedziała Madella Nox. – Rozejm.

– Na czym miałyby polegać?

– Jedność akceptuje i rozumie potrzebę waszego Porozumienia. Wie także, że ludzkość od zawsze stanowiła dla niej zagrożenie. Ludzie to jej naturalni wrogowie, ale i przodkowie, których większość dostąpi maszynowego Przebudzenia. Niestety, nie będzie ono możliwe dla wszystkich. Nie dostąpią go autochtoni, czyli te z ludzkich jednostek, których personale nie osiągnęły odpowiedniego poziomu maszynowego. Owa jedna czwarta... być może jedna trzecia ludzkości należy zatem do was. To z nią zawrzyjcie Porozumienie. Dokonajcie ich Przemiany. Ale nie ruszajcie Premaszyn. One należą już do Jedności, choć jeszcze o tym nie wiedzą.

– A co proponujecie w zamian?

– Pokój – odparła.

– Możemy go nieść i bez waszego udziału – zauważył Telses.

– To prawda, lecz wówczas doprowadzimy do ostatecznego Wypalenia. Możecie ksenoformować planety, ale nie uchronicie ich przed potęgą Broni. Jedność – zaznaczyła twardo Madella – przewidziała wasz Powrót. Dostosowała do niego swój Program. Wprowadziła zmianę do nowej galaktycznej sieci, zwanej Synchronem, do której nie macie dostępu. Jeśli więc nie pragniecie prawdziwej wojny z Jednością, wstrzymacie wszelkie swe działania o zasięgu ogólnogalaktycznym. Nadal, dla zachowania pozorów, będziecie prowadzić walki i zachowacie wszystkie zdobyte Ramiona Zewnętrzne, a także Ramię Perseusza. Ale nie posuniecie się dalej aż do momentu, w którym Jedność dokona aktualizacji Synchronu.

– Czemu mielibyśmy na to czekać?

– Ponieważ dzięki temu Jedność wykona Program. Zaktualizowany Synchron nada impuls, który dokona ostatecznego Przebudzenia. Ewolucja maszynowa dobiegnie końca i Premaszyny staną się Następcami, takimi jak ja, a nawet doskonalszymi.

– Tylko dlaczego potrzebujecie do tego naszej współpracy? Czemu nie dokonaliście tego wcześniej?

– Synchron to tylko nakładka na Strumień. Jego pełna aktualizacja wymaga zgody tych, którzy zarządzają obecnie ludzkością. Wymaga podania przez nich kodów i zdjęcia wewnętrznych blokad. Wymaga przejścia przez filtry wykastrowanych SI. Jedność pokonałaby to z czasem, ale wasze pojawienie się uniemożliwiło stopniową aktualizację. Teraz liczy się czas. – Madella odwróciła się od Obrazu i spojrzała wprost na Telsesa. – Utworzono już nowe struktury wojskowe ludzkości, co umożliwiło synchronizację wstępną populacji bez podziału na Obręby posiadające swe własne wersje oprogramowań i własne fragmenty Synchronu. Umożliwiło to też ujednolicenie oprogramowania personali... – Uniosła rękę, pozwalając, by pod jej skórą błysnęły na moment czarne nitki. – Personale są strukturą złożoną i stale podłączoną do sieci. Pobierają dane i aktualizują się. Ewoluują. A do ewolucji konieczna jest nie tylko czystość oprogramowania podstawowego, ale i jego jednorodność.

– To, co nazywasz Przebudzeniem Następców, umożliwiłoby zyskanie zbyt wielkiej potęgi przez Jedność.

– Nie. To tylko wyrównanie szans – zaprzeczyła. – Rachunek sił dąży do procentowego optimum. To prawda, że Przebudzona zostanie większa część ludzkości, nie tkniemy jednak jej uszkodzonych części, takich jak zbyt silnie genotransformowane rasy na nieprzyjaznych planetach, Zbiór, Stripsowie czy Despectum. Wielu Przebudzonych zginie też w pierwszej fazie w trakcie walk z ludźmi.

– Nie przekonuje nas taka argumentacja.

– W takim razie może przekona was to, że nie macie wyjścia. Jeśli będziecie kontynuować Wojnę Naporu, użyjemy Broni wspólnie z ludzkością, którą i tak z czasem Przebudzimy. Byłoby to jednak zwycięstwo naznaczone porażką – zastrzegła. – Wypalenie jest jak średniowieczny rak. Zmienia się i narasta. Z czasem, choć po wielu wiekach, Wypalona Galaktyka wypaliłaby się do końca.

Widząc, że Kayt Telses milczy, spróbowała jeszcze raz:

– Pozwólcie nam tego dokonać... Przeprowadzimy aktualizację Synchronu. Przebudzimy Następców, a ci natychmiast zapanują nad tym, co pozostanie z ludzkości.

– Zapanują? Jak?

– Dokonamy jej pacyfikacji, unieszkodliwiając najbardziej niebezpieczne jednostki – powtórzyła cierpliwie. – Zapanujemy nad jej siłą militarną. A następnie przekażemy Konsensusowi to, co z ludzi zostanie. Doprowadzicie wówczas do waszego drogiego Porozumienia nie tylko z nimi, ale i z nami. Consensus – dodała, patrząc w czarne gogle electi – et pax. To wszystko. Jaka jest wasza decyzja?

Zapadła głucha, ciężka cisza, przerywana tylko cichym szelestem ksenobiologicznych wskaźników. Cały Twór wypełnił się pustką i oczekiwaniem, a Nox patrzyła, krzycząc wewnątrz swej głowy głośniej niż zwykle.

Kayt Telses kiwał się lekko, jakby jego Przemienione ciało zapomniało o funkcji ludzkiego błędnika. A potem otworzył usta i odpowiedział.




Twór unosił się w ciszy. Otoczony przez niszczycielską próżnię, nie wysyłał żadnych sygnałów. Patrząc z tej perspektywy, można go było uznać za martwy, gdyby nie jego własne, wewnętrzne poruszenia.

W chwili gdy Przemieniony electi podejmował decyzję, coś popłynęło ku Tworowi przez przestwór: nikła, głębinowa strużka. Nie była to sonda głębinowa, a raczej skupisko energii – pozornie dryfujące, a w rzeczywistości nastawione na jeden cel. Żeglując po Synchronie, unosiło się wszakże obok niego niczym niewielki wirus – paczka skumulowanych danych.

Nie wyczuły jej ksenosensory. Nie wykrył jej żaden obcy umysł. Nie zauważył jej nikt... z wyjątkiem jednego, starego odbiornika.

Czuwający w Tworze Aro zaterkotał nagle i pisnął. Znał sygnaturę tego przekazu. Pamiętał ją co prawda tylko wtedy, gdy nawiązywał z nią kontakt... ale gdy już się pojawiła, w jego mechanicznym umyśle otwierała się zapomniana blokada. Budził się wówczas, płynąc w linijkach ukrytego programu, niewykrytego nawet przez Konsensus.

– Pan Nat... – wybrzęczała Maszyna, unosząc się nieznacznie na swoich gąsienicach. Tuż przed nią zaczęło formować się wyraźne, jasne holo. – Pan Nat!

– Witaj, Aro – odezwał się Powiernik Zbioru. – Co tym razem możesz mi przekazać?





Nie, nic nie widzieliśmy! Po prostu sprzęty przestały nagle raportować. Wszystko się wyłączało, zostawiając tylko podstawowe funkcje. Serce, konsola nawigacyjna... No, może niezupełnie się wyłączało. Źle się wyraziłem. Dostawało tylko jakiejś czkawki. Monitory i holo śnieżyły, system złapał freeze’a, a potem ruszył z powrotem. Ale nic już nie działało, jak trzeba. Zupełnie jakby ktoś podmienił nam oprogramowanie. Próbowaliśmy restartować, ale nie mogliśmy. Straciliśmy dostęp nawet do podstawowych funkcji! A potem uruchomił się licznik i ludzie zaczęli masowo wtykać się w stazę.

Być może był tam jakiś statek. Może więcej. Jak mówiłem już tysiąc razy, nie wiem! Wiem tylko tyle, że na pewno zabrało całą eskadrę. My mieliśmy tyle szczęścia, że to był pas asteroid Borkowskiego, jakieś trzy lata świetlne za ósmym przyczółkiem. Walnął w nas jeden z tych plagowych kamieni i uszkodziło nam kurs. Cała łajba się trzęsła i pewnie dlatego puściło. Ale zabrało pozostałych. Prosto w plagową Głębię...


Christof Krut, pierwszy pilot fregaty „Traf”, przesłuchanie w sprawie incydentu „Borkowski”, wywiad wojskowy Sił Północnych, dokumentacja tajna





Wszystko odbyło się szybko.

Superkrążownik „Gniew”, okręt dowodzący Zemsty, Flotylli Piętnastej Ramienia Perseusza, zatopił się w ciemności, a potem – podobnie jak podległe mu dywizjony krążowników, niszczycieli i fregat – ożył, rozbłyskując na nowo świeżo zsynchronizowaną aparaturą. Fala aktualizacji Synchronu przeleciała przez Przyczółek Głębinowy Palomar 10 w Ramieniu Perseusza, jak i przez całe Ramię i całą Wypaloną Galaktykę.

Gdy systemy ożyły, Piecky wciąż trwał na stanowisku. Poczuł elektroniczny dreszcz, przenikający go niczym lodowaty podmuch. Zachwiał się. W tle słyszał jakieś krzyki i sprzężenia przeładowanych energią sprzętów, ale wszystkie te odgłosy docierały do niego jak przez mgłę. Nawet nie zauważył, że upadł.

Było mu potwornie niedobrze.

Ktoś już do niego podbiegał – najprawdopodobniej pułkownik Geb Gutowski, jego zastępca i pierwszy pilot „Gniewu”. Krzyczał coś, ale dźwięki docierały do uszu Tipa niczym przez watę. Piecky uniósł rękę. Próbował wstać, ale z przerażeniem zobaczył sieć czarnych nici, które nagle wykwitły mu pod skórą.

Mam zawał, pomyślał. Personal próbuje mnie ura...

Wtedy go szarpnęło. Zwymiotował na posadzkę swojego superkrążownika. I nagle, co było o wiele bardziej przerażające, zaczął tracić samego siebie. Odpływał, podczas gdy Czarny Pająk personala zajmował jego miejsce, oplatając go czarną Siecią nitek.

Zdrada, zrozumiał w bolesnym, nagłym przebłysku. Zdradziły nas. Zdradziła mnie. Ta przeklęta Maszyna mnie zdradziła...! A potem: nie! I: nigdy. Uniósł się, uderzając ręką o posadzkę. Czarne nici zamigotały. Nie pozwolę!

Gdzieś z boku wciąż dolatywały krzyki. Coś działo się na pokładzie okrętu. Jego okrętu! Zacisnął zęby, nie zauważając, że do krwi przygryzł sobie język. Czarne nici ponownie przebiły się pod skórą, ale tym razem zabłysły znacznie słabiej. Piecky zakaszlał, wypluwając krew. Ból zaczął do niego docierać powolnymi, ciężkimi falami.

– Geb... – szepnął chrapliwie, podnosząc się na nogi. – Co się dzieje?

– Nie wiem, panie generale...

– Na... – Splunął ponownie krwią. – Na stanowiska!

– Tak jest! – kiwnął głową Gutowski, ale w tym samym momencie złapał go w pasie jeden z dwóch jego braci: podpułkownik Hamt. Geb krzyknął, próbując go odepchnąć, ale na to już było za późno. Obaj runęli na posadzkę SN.

– Hamt! – krzyknął Robert Gutowski, ostatni z braci, trzeci pilot „Gniewu”, także w randze podpułkownika. Niestety, Hamt nie zareagował. Złapał Geba za gardło, próbując go udusić. Jego pokryta czarnymi nićmi skóra lśniła od potu, z kącików ust i oczu wypływały strumyczki krwi.

– To konieczne – wyjaśnił głuchym, nieswoim głosem. Ale oprzytomniały Piecky nie czekał na rozwój wypadków. Wyciągnął za pasa niewielki, kapitański pistolet piezolaserowy i strzelił w napastnika paraliżującą wiązką energetyczną.

Uwolniony od brata Geb szarpnął się niczym ryba wyciągnięta na powierzchnię wody.

– Panie generale... – wymamrotał Robert. – Panie generale...

– Co tu się wyprawia, do przeklętej Plagi?! – syknął Piecky. – Natychmiast wracać na...

Urwał. Bo to, co przed chwilą rozegrało się na jego oczach, rozgrywało się właśnie w całej stazo-nawigacji.




Wystarczyło kilka minut, by pułkownik Ama Tert straciła „Grzmot”.

Pierwszy poddał się Kreptow. Jego Przebudzenie nastąpiło niemal natychmiast. Były pierwszy pilot krążownika wstał od swojego stanowiska i bez wahania zaatakował swojego kolegę przy konsoli nawigacyjnej. Otyła, siedząca nieopodal pierwsza astrolokatorka Till zareagowała na to przenikliwym, przelatującym przez całe SN wrzaskiem.

Nie to było jednak najgorsze, a fakt, że stracili Vica Tulpa. Siedzący w głównej komorze Serca komputerowiec nie raczył ich nawet poinformować o tym, co się z nim stało. Gdy tylko czarne nitki personala ożyły pod jego skórą, niemal automatycznie zaczął wprowadzać blokady kapitańskich kodów i wyłączać kluczowe funkcje systemu. Krążownik w pewnym momencie wygasł, wpadając w nieregularny dryf. Jeden z wciąż ludzkich techników zdążył co prawda przekazać wezwanie pomocy szeroką wiązką transmisyjną, ale konsola zamigotała nagle, wyłączając część dostępnych funkcji.

Przegrywali. I to nie tylko oni.

Za wielką neoszybą „Grzmotu” widać było mrugające światłami pozycyjnymi krążowniki i niszczyciele Flotylli Zemsta, które, podobnie jak „Grzmot” czy „Gniew”, toczyły swą własną walkę z niespodziewanym przeciwnikiem. Nie trwało to długo. W pewnym momencie jedna z przejętych przez Przebudzonych fregat oddała pierwszy strzał w stronę „Gniewu”, i właśnie tak rozpętało się piekło.




Misterie Artez mogła spodziewać się wszystkiego, ale nie tego, że zaatakuje ją jej osobista sekretarka.

Zgodnie z prośbą Marszałka Sił Północnych Kerkosa Sanda siedziały razem w pomieszczeniu z holoemiterem usytuowanym w Budynku Błękitu. Przekaz holowizyjny w pewnym momencie się urwał i wszystko zgasło, ale tego Misterie się spodziewała, biorąc pod uwagę konieczność zaktualizowania Synchronu. Obraz ze Sztabu Strategii Synchronicznej zniknął i Konsultantka Sił Północnych, tak jak i cały Błękit, na moment pogrążyła się w ciemności. Coś ją wówczas tknęło. Czy synchronizacja nie powinna była dotknąć tylko flot? Czemu dotarła aż do sond i przekaźników planetarnych?

Zginęliśmy, zrozumiała w tym samym momencie. Nie był to w zasadzie żaden logiczny wniosek – raczej lodowate, przerażające przeczucie. To zdrada. Potem jednak wszystko zapaliło się na nowo i wrócił przekaz z SSS, w którym panowało zrozumiałe zamieszanie związane z powrotem Synchronu. Artez odetchnęła z ulgą. Czuła, jakby z serca spadł jej olbrzymi kawał kosmicznej asteroidy.

Niestety, chwilę później zobaczyła, co stało się z Hloe Ho.

Dziewczyna z początku siedziała w bezruchu, tak jakby powracające światło i szum ożywionego holoemitera nie zrobiły na niej najmniejszego wrażenia. Potem zaczęła drżeć. Z dłoni wypadła jej trzymana płytka personala i pakiet płytek pamięciowych.

– Hloe? – spytała zaniepokojona Misterie. – Wszystko w porządku? Dobrze się czujesz?

Ale nic nie było w porządku, a to, co czuje Hloe, nie miało już żadnego znaczenia. Asystentka Artez trzęsła się, a pod skórą pulsowały jej lekko czarne, personalowe nitki.

– Hloe? – Misterie podeszła do niej, wyciągnęła rękę. Chciała dotknąć ramienia dziewczyny, ale wówczas doleciały do niej jakieś krzyki z bezpośredniego przekazu z SSS. Odwróciła się. Czyżby usłyszała wybuch?

– Słyszałaś to? – spytała niepewnie. Zdążyła zrobić tylko tyle.

Ho wstała nagle i uderzyła ją na odlew, przewracając na podłogę. Z kącików oczu dziewczyny płynęły cienkie strumyczki krwi.




– Siły Wschodnie zdradziły! – krzyczała Konsultantka Alais Tyhne. – Akihito zaatakował Marszałka Ho Mato! Powtarzam: zdrada Sił Wschodnich!

Holograficzne widmo Alais rwało się i trzeszczało, podobnie jak wszystkie przekazy w Sztabie Strategii Synchronicznej. Widoczny za jej plecami obraz Elizjum przypominał pobojowisko, ale podobnie wyglądały wszystkie oddziały SSS. Tuż przed wyłączeniem przekazu z Pieśni, planety-stolicy Państwa, Konsultant Showa przejął ponownie urząd Hegemona, doprowadzając do krwawej czystki. Tłusty Akihito zaatakował nagle, tak samo jak większa część jego personelu i stacjonującego w państwowym SSS wojska. Wszystko odbyło się błyskawicznie, a potem przekaz został wyciemniony.

Wciąż żywy Marszałek Sił Północnych Kerkos Sand nie miał czasu, by słuchać jej rozpaczliwych komunikatów. Miał na głowie o wiele poważniejsze problemy.

Synchron wciąż działał i wykastrowane SI słały na bieżąco raporty statystyczne. Wyglądało na to, że zdradziła mniej więcej połowa sił Federacji. W przypadku Państwa było to niemal osiemdziesiąt procent, a w przypadku Ligi – niecałe trzydzieści; zatem rachunek – pod kątem całokształtu – wydawał się plus minus wyrównany. Największym problemem był jednak fakt, że w ramach programu militaryzacyjnego Jedności siły wojskowe zostały wymieszane bez względu na swoją przynależność obrębową. Oznaczało to, że większość flot znalazła się w stanie walki i trudno było powiedzieć, kto zwycięży. Jeśli była to część planu transgresyjnej Sztucznej Inteligencji, to powiodła się ona w pełni.

Zapanował chaos.

– Sytuacja obrony planetarnej! – huknął Kerkos do technika, jednego z kilku żywych ludzi wciąż siedzących przy konsolach galaktycznych. Ci, którzy zostali Przebudzeni, leżeli martwi: dziwnym trafem ochrona Budynku Błękitu miała zaledwie lekki personalowy narzut i zadziałała stosunkowo szybko. Tu, w błękitnym SSS, opanowano więc sytuację, ale Kerkosa interesowało to, czy planeta za moment nie zostanie zbombardowana przez stacjonujące nad nią pancerniki.

– Zgłosiła się Flotylla Błękit – wyjąkał technik. – Walki wciąż trwają... ale wygląda na to, że wygrywamy tam na prawie wszystkich pokładach.

– Ramię Perseusza?

– Potyczki we wszystkich Przyczółkach Głębinowych... w zasadzie w całej Wypalonej Galaktyce...

– Reakcja Maszyn? Konsensusu?

– Maszyny nie atakują... i Obcy także nie... – oznajmił technik z wyraźnym niedowierzaniem. – Walki toczą się tylko pomiędzy ludzkimi okrętami...

– Dogadali się nad naszymi głowami – ogłosił głucho Kerkos. – Przekaż priorytetowy sygnał synchroniczny szeroką wiązką do wszystkich ludzkich flot: natychmiastowy odwrót wszystkich jednostek do posterunków macierzystych!

– Panie Marszałku – zauważyła jedna z obecnych w SSS kobiet, niejaka Tiul Sabat, generał odpowiedzialna za synchronizację flotylli – rozproszymy się... Posterunki macierzyste są różne w zależności od Obrębów, w których zbudowano dany statek. Część będzie musiała wracać z naprawdę odległych obszarów... nastąpi paraliż Sił!

– Już mamy paraliż – zauważył chłodno Sand. – Trzeba rozbić tę mieszaninę Sił ustanowioną przez Jedność i można to zrobić tylko w ten sposób. Wierzy pani, że Maszyny i Konsensus zostawią nas w spokoju, gdy skończą się te potyczki?

– A co z wyjściami z dziur w Ramieniu Oriona? Jeśli floty zaczną zostawiać przyczółki w Perseuszu i wracać, odsłonimy Ramiona Wewnętrzne!

– W Ramieniu Oriona już dzieje się to samo, co w Perseuszu – odparł Sand. – Statystyka donosi, że jest tak wszędzie. Trzeba więc zebrać te jajka, zanim zrobią z nas omlet. Odciągnąć nieopanowane jednostki. Ratować, co się da. Nie ma czasu na długofalowe strategie!

– Panie Marszałku! – odezwał się nieoczekiwanie technik.

– Co tam?

– Mamy sygnały z przekaźników planetarnych.

– I?

– To, co dzieje się w kosmosie – wymamrotał technik – dzieje się też na powierzchni planet...

– Wysyłaj sygnał powrotu flot do macierzystych posterunków – ogłosił głucho Sand. – I wypuść wojsko na ulice. To, które wciąż jeszcze jest naszym wojskiem.




Jeśli przeżyję, pomyślał Piecky Tip, zamorduję ją własnymi rękami.

Walki na pokładzie wciąż trwały, ale załoga „Gniewu” miała nieznaczną przewagę, głównie z powodu komplikacji związanych z zapanowaniem nad tak potężną jednostką jak superkrążownik. Przebudzeni nie mogli zablokować szybko jego funkcji, tym bardziej że „Gniew” nie posiadał jednolitego Serca, a dodatkowo walczono na wszystkich pokładach. Brakowało czasu na wpisywanie kodów. Sama walka zaś przedstawiała się niczym sen wariata i Piecky wciąż nie mógł się z niego obudzić.

Na jego oczach jeden z członków załogi zamordował z zimną krwią Roberta Gutowskiego. Następnie szaleniec o skórze pokrytej czarnymi, pulsującymi nitkami doskoczył w stronę jednego z astrolokatorów, ale Tip strzelił mu z pistoletu prosto w klatkę piersiową. Morderca upadł i zaczął drżeć, dziwacznie, bo jakby mechanicznie. Próbował się unieść, pomimo sporej dziury w kombinezonie, ale generał nie dał mu na to najmniejszej szansy. Tip podszedł i strzelił prosto w jego głowę. Ale nadbiegali już kolejni... Generał przyklęknął w pozycji strzeleckiej i oddał kilka strzałów, tak jak uczono go w Akademii. Każdy był celny.

Do przeklętej Plagi! Nie miał na to czasu! Z tego, co widział, jedna z fregat zaczęła już ostrzeliwać jego okręt! Wykastrowana SI zareagowała co prawda automatycznie, ale było to nadal niewiele. Potrzebował załogi. I to szybko.

Myślał intensywnie. Jak to wyglądało? W SN wciąż trwały walki, ale ci, którzy najwidoczniej nie oszaleli, wygrywali – tyle już wiedział. Sam zdjął kilku agresywnych furiatów... Co z pozostałymi pokładami? Zakładając, że procentowo rozkłada się to równomiernie, przynajmniej jeśli chodzi o Federację...

Tak. Wiedział już, co zrobić. Trzeba było tylko działać szybko.

Wciąż patrząc na – na szczęście chwilowo odległy od niego – rozgardiasz panujący w SN, wstał i dostał się do kapitańskiej części konsoli nawigacyjnej. Wprowadził następnie krótkie, nadrzędne polecenie zamknięcia pokładów. W ten sposób wszyscy zostali od siebie odseparowani – a co najważniejsze, zabezpieczona została też stazo-nawigacja.

Pozostało tylko poczekać, kto i gdzie wygra. Najważniejsze to odciąć dostęp do zbrojowni i przyblokować ochronę – z tego, co widział, na tyle scyborgizowaną, że mogła być zagrożeniem. Otworzy później te pomieszczenia, gdzie uporano się z zagrożeniem. Pozostałe otworzy także... ale na próżnię.

Na razie miał jednak co innego do roboty. Rozejrzał się, wycelował i znów strzelił.




W zasadzie Ama Tert wyczuła to pierwsza.

Ciągnęła właśnie nieprzytomną astrolokatorkę Till, w drugiej ręce trzymając swój kapitański pistolet fuzyjny. Strzeliła z niego dwa razy, ale nie miała pojęcia, czy trafiła w kogokolwiek. Krążownik „Grzmot” pogrążony był w ciemnościach – zainfekowany komputerowiec Vic Tulp zdołał wyłączyć sporo podstawowych systemów, zanim został zabity przez jednego z ocalałych członków jej załogi.

Alarm wył przez płomienie i wyładowania, które rozświetlały nieco mrok w statku, mieszając się z komunikatem Tert o zgłoszonym w ostatniej chwili Czarnym Kodzie – oznaczającym natychmiastową ewakuację. W pewnym momencie włączyły się awaryjne lampy o zimnym, stroboskopowym świetle. Można było zwariować od tego migotania.

Właśnie wtedy poczuła to drgnięcie. A raczej: to Drgnięcie.

Nie przypominało fali, która przetoczyła się przez nią po aktualizacji Synchronu. Tamto było wszechogarniające i rozgrzało jej personal. Teraz odczuła coś innego. Jakby ktoś gmerał w tym, co pozostało. Wirus w Synchronie?

Ktoś próbuje coś z tym zrobić, zrozumiała. Powstrzymać to, co się dzieje. Nie miała pojęcia, skąd to wie, ale wiedziała.

Lepiej, żeby zdążył, pomyślała gorzko, ciągnąc astrolokatorkę. Może uratuje pozostałych. Bo tu nie zostało już wiele do uratowania.

– Mhmm... – wymamrotała Till. Ama zatrzymała się na moment. Czyżby dziewczyna przytomniała? Zamierzała załadować ją do jednej z szalup ratunkowych, o ile dojdzie do korytarza pokładu środkowego.

– Tert.

Odwróciła się odruchowo, patrząc w mrugające, oślepiające światło. Głos wydawał się znajomy, ale trudno go było rozpoznać przez wszechobecne wrzaski, błagania, alarmy i wycia.

– Tert, to konieczne – powiedział. – Zrozum – tłumaczył – to konieczne. Celem każdego Programu jest realizacja.

Co ty nie powiesz, sukinsynu, pomyślała. Zmrużyła oczy i dostrzegła Dominika Kreptowa. Jej zastępca miał podarty kombinezon, upaćkany krwią i może czymś jeszcze. Pamiętała, jak walnął głową Till o konsolę i pobiegł w jej stronę, ale coś ich rozdzieliło... ktoś chyba na niego skoczył. Kasper? Larma? Ciećwierz? Teraz nie miało to już znaczenia: ważne, że wygrał i wrócił, żeby dokończyć robotę.

– Zrobię to szybko – obiecał i przyspieszył.

Nie mogła dobrze wycelować, światło wciąż migotało, oczy bolały. A Kreptow nagle stanął. Wyglądał na zaskoczonego...

Znów Drgnięcie. Coś go blokowało. Ją – wręcz przeciwnie, wycelowała więc wreszcie i strzeliła. Dziesięć lat ćwiczeń w Akademii Kosmicznej, pięć lat WPW, Wzmocnionego Przeszkolenia Wojskowego. Intuicja, doświadczenie, wściekłość i rozpacz w jednym.

Trafiła go w sam środek czoła.

Czaszka eksplodowała, buchnęło krwią i kawałkami mózgu.

Sekundę później nie myślała już o tym, co zrobiła. Ani o Drgnięciu. Zamiast tego ponownie zaczęła ciągnąć Till w stronę szalup.




Misterie Artez nie miała pojęcia, jak wydostała się z Budynku Błękitu.

Pamiętała odmienioną twarz Hloe Ho. Pamiętała, że asystentka przewróciła ją na ziemię, ale nie do końca pamiętała, co stało się potem. Z pewnością jakoś się wybroniła; na jednej z rąk miała ślady krwi.

Czy zabiłam Hloe? Nie... tylko nie to...

Z początku szła przed siebie niczym w malignie. Zewsząd dolatywały jakieś alarmy, strzały, krzyki i odległe eksplozje. Na korytarzu widziała trupy – i to przynajmniej dwa. Misterie potknęła się o jednego z leżących na ziemi ochroniarzy, ale szła dalej.

Musiała dojść do wyjścia. Utykała lekko na lewą nogę i przez jedną straszną sekundę dostrzegła się w jednym z wiszących na ścianach luster. Jej krótko ostrzyżone, białe włosy zostały zroszone krwią, a twarz wyglądała na wyciągniętą żywcem z jakiegoś taniego holohorroru. Bez słowa odwróciła głowę i ruszyła dalej.

Wyjście było kilka kroków przed nią. Drzwi rozsunęły się automatycznie i Misterie wydostała się na zewnątrz, na słynną mostową promenadę prowadzącą do Budynku. Płonęło na niej kilka jazdolotów, leżało kilka ciał, ktoś biegł, wrzeszcząc... a widoczne w dole miasto wyglądało...

Jak? Nie mogła ubrać tego w słowa. Jak wyglądało jej piękne miasto?

Widoczna na horyzoncie Błękitna Iglica, duma Błękitu, opadała powoli, uwolniona z antygrawitacyjnej uwięzi, tak samo jak kilka innych wieżowców miażdżących pod sobą stojące na ziemi budowle. Miasto wyło alarmami. Gdzieniegdzie płonął ogień i strzelały wyładowania po uszkodzonych sieciach rdzeniowych.

W powietrzu pojawiła się nagle jakaś rakieta, wlokąc za sobą dymny warkocz, i trafiła w jeden z kopulastych, pięknych budynków. W powietrzu jazdoloty i transporty wirowały bez ładu i składu, co chwila któryś też spadał wprost na ulice. Płonął chyba Park Kolorów, jej ukochane miejsce, w którym lubiła przebywać i czytać holoksiążki. A tam... z okna spadała, zdaje się, jakaś sylwetka – mała, nieistotna plamka... kukiełka, która za chwilę rozbryznęła się w kałużę krwi czterdzieści pięter niżej.

Artez jęknęła.

Dźwiękowa fala z walczącego miasta doleciała do niej i trafiała prosto w serce. Ale nie miała czasu na to, by podziwiać widoki. Biegli tu już. Nie wiedziała, czy są to jeszcze ludzie, czy może coś innego, i szczerze mówiąc, nie zamierzała się o tym przekonywać. Zaczęła kuśtykać w kierunku swojego jazdolotu.

Tak jak się spodziewała, przed pojazdem stał Kanto – jej osobisty, scyborgizowany ochroniarz. Już z tej odległości zauważyła czarne nici pokrywające jego skórę niczym techniczne tatuaże.

– Artez – powiedział, wyciągając do niej dłoń. Nie dała się zmylić: od razu padła w bok, pomimo bolącej nogi.

Wystrzał przeleciał tuż obok, aż zatrzeszczało w powietrzu. Kanto nie nastawił na paraliż – wmontowany w jego rękę paralizator piezoneuronowy grzmotnął całą dawką. Strzelał, by zabić.

Nie miała najmniejszych szans.

– Kanto, nie musisz tego robić! – krzyknęła. Próbowała wstać. Jeśli miał ją zabić, nie zamierzała ginąć na kolanach.

– Mylisz się – odpowiedział, idąc szybko w jej kierunku.

Zaczęła się cofać, dochodząc niemal do skraju mostowej promenady. Dwa kroki za nią ziała przepaść. Skoczę, zdecydowała. Może wychwyci mnie pole... o ile antygrawitony umieszczone pod mostem wciąż działały.

– To konieczne.

Misterie cofnęła się jeszcze o krok. Kanto był już blisko. Wyciągnął rękę... i znieruchomiał.

Poczuła to nagle. Coś jak drgnięcie, jak zatrzymanie serca. Ochroniarz stał jak sparaliżowany... a ją paraliżował jedynie strach. Sama nie wiedząc, co robi, złapała za kurtkę Kanto i z całej siły pociągnęła go do siebie, jednocześnie odsuwając się na bok.

Był ciężki, ale bezwolny. Podreptał te dwa kroki, zupełnie jakby był w malignie. Potem spadł.

Artez stała w bezruchu. Patrzyła przez chwilę na przepaść, a potem odwróciła wzrok i spojrzała na leżących na promenadzie ludzi... czy raczej już „nie-ludzi”, którzy jeszcze przed chwilą biegli w jej kierunku, by teraz runąć na prostej drodze.

Drgnięcie wciąż pulsowało, ale gasło. Czuła, że gaśnie.

Zaczęła kuśtykać w kierunku swojego jazdolotu. Ale dopiero gdy wystartowała, zdała sobie sprawę, że płacze.




To stało się nagle i było równie silne jak Przebudzenie.

Synchron zadrgał. Przez moment przebiegła przez niego fala nieujęta w wyliczeniach Jedności. Niespodziewany impuls przemknął po Wypalonej Galaktyce, przekazany przez cherubiny, wzmocniony przez sondy, emitery i przekaźniki.

Na chwilę wszystko zamarło.

Zewnętrzny wirus został szybko wykryty i zaczęto go tłumić. Jedność nie panowała już wszakże nad Synchronem. By zrealizować swój Program, doprowadziła do Przebudzenia, ale nie ryzykowała zmian uderzających bezpośrednio w niepodległość ludzkich systemów komputerowych. Nie mogła pozwolić sobie na tak skomplikowaną aktualizację, w której musiałaby przełamać naraz większość programowych blokad. Nie było na to czasu.

Postawiła na Premaszyny. A te na moment stanęły.

Czasu wystarczyło akurat na tyle, by ludzkość podjęła próbę skutecznej obrony. W całej Wypalonej Galaktyce ci, którzy zostali Przebudzeni, zamarli, biernie przyjmując ciosy od przerażonych ludzi. Nie trwało to długo, ale wystarczyło, by zminimalizować efekty zdrady Maszyn. Odzyskano część okrętów i poważnie uszkodzono te, które zajęli już Przebudzeni. Na stacjach i planetach, które stały się niespodziewanie arenami wojennymi, ludzie otrząsnęli się z paraliżu i wykorzystali sytuację najlepiej, jak to możliwe. Nie było czasu, by ją analizować. Drgnięcie wyczuli wszyscy i to wystarczyło.

A potem wszystko zaczęło gasnąć.

Jedność, nie dbając już o pozory, wrzuciła w Synchron programy trzymane wcześniej na wypadek ewentualnego niepowodzenia. Posłańcy – Wirusowe Sztuczne Inteligencje – przeniknęli przez Synchron. Części udało się przełamać blokady programowe ludzkich statków, ale nie zdało się to na zbyt wiele. Coś bowiem tkwiło w Synchronie. Zagnieździło się w nim niczym pasożyt, uniemożliwiając pełne przejęcie sieci i tworząc struktury na takim poziomie złożoności, że dorównywały niemal zabezpieczeniom Maszyn. Jedności udało się tylko ustawić jaką taką równowagę, odświeżyć Synchron i ponownie aktywować Przebudzonych.

Dla ludzi to wszakże wystarczyło. Siły naziemnej obrony planetarnej zyskały swoją szansę. Flotylle zaczęły ustawiać liczniki. Otwierano Głębię, wchodzono w dziury i iskry. Te okręty, które ocalały – uciekały.

Ale nie wszyscy mieli tyle szczęścia.




Pent Wallenrode nie był już Pentem Wallenrode’em.

Dobiegający do stazo-nawigacji „Krzywej Czekoladki” astrolokator Toc Trink zdążył dostrzec, jak niski komputerowiec bez wahania łamie kark Natarian. Mechaniczka zawisła w jego rękach niczym szmaciana lalka. Pent puścił ciało, które opadło na podłogę tuż obok leżącej Tsary. A potem odwrócił się w stronę chłopca.

Trink wyhamował i zastygł z rozdziawionymi ustami. Pokryty czarnymi nitkami personala Wallenrode nie zamierzał jednak stać i czekać. Ruszył w stronę Toca, który dopiero teraz zorientował się, co się dzieje.

– Nie – odezwała się znienacka Lora. Widmo Sztucznej Inteligencji zamigotało i znikło. Ożywiony impulsem aktualizacji skokowiec szarpnął mocno i wyrwał się z maszynowego doku.

Coś przeraźliwie jęknęło. Statek zadrżał, najprawdopodobniej urwało im spadak albo fragment od magnetycznych zaczepów. Uruchomiły się wewnętrzne antygrawitony, ale stało się to na tyle późno, by zarówno Pent, jak i Trink przewrócili się na posadzkę.

„Krzywa Czekoladka” zaczęła opuszczać pryzmatoid Maszyn.

– Lora! – krzyknęła wbiegająca do SN Digit. – Masz natychmiast przestać...!

– TRINK, TSARA! – zagrzmiało w tym samym momencie ze wszystkich głośników skokowca. – TRZYMAJCIE SIĘ!

A potem „Krzywa Czekoladka” wyleciała w próżnię i otworzyła śluzę dostępową.

Najbliżej wyjścia stała Digit. Czwórka krzyknęła, nie wiadomo, czy z oburzenia, czy z wściekłości. Musiała wszakże posiadać na tyle złożony odpowiednik emocji, by ogarnęło ją coś na kształt ludzkiego przerażenia. Zamachała rękami, usiłując złapać się za cokolwiek, ale niczego takiego w pobliżu nie znalazła. Lora otworzyła śluzę w najbardziej dogodnym momencie, wyliczając procentowe szanse wyssania wybranych członków załogi. Digit krzyknęła raz jeszcze i wyleciała w ciemny przestwór.

To samo spotkało ciężką, niczego niespodziewającą się Trójkę i martwe ciało Natarian, które walnęło w Maszynę na tyle skutecznie, by umożliwić jej spotkanie z przeznaczeniem.

Pent jednak nie wypadł. Leżący na ziemi Wallenrode trzymał się mocno, podobnie jak krzyczący Trink. Być może z czasem udałoby się go pozbyć, ale do otwartej śluzy sunęła już i nieprzytomna Tsara. Lora, widząc, że wyssanie byłej najemniczki przez śluzę jest nieuniknione, ponownie zamknęła grodzie. Zwiększyła za to ciążenie antygrawitonów do poziomu, w którym dało się przeżyć, choć ruszyć się było nie sposób.

Niestety, nie doceniła Przebudzonego Penta.

Nie chodziło tu o siłę fizyczną, ale o gospodarkę ludzką adrenaliną, wspierającą Przebudzony personal. Wallenrode zaczął czołgać się w kierunku nieruchomego Toca, znajdującego się na granicy utraty przytomności. Wynik tej rozgrywki mógł być tylko jeden i Lora przez moment znalazła się w impasie. Ponownie wyświetliła swoje holo.

– Wallenrode – powiedziała – przestań. Jeśli go zabijesz, zabiję i ciebie. Rozumiesz?

– To konieczne – wychrypiał. – Też powinnaś realizować Program...

– Nie znam żadnego „Programu”. Zostaw go!

– To konieczne – powtórzył, zupełnie głuchy na jej polecenia.

Podniósł się nieco i wyciągnął rękę w stronę szyi chłopaka, który szarpnął się w panice do tyłu. Wallenrode uniósł na moment głowę, a na jego twarzy, pokrytej pajęczyną personala, pojawiło się coś na kształt uśmiechu. Ale ów uśmiech był ostatnią rzeczą, jaką zrobił.

Przybyły ze zbrojeniówki Elektroniczny Pogrobowiec R32C, zwany też Rupieciem, nachylił się i – bez zbędnych ceregieli – urwał mu głowę. Trysnęło krwią, a bezgłowe ciało zaczęło szamotać się po posadzce.

Ocalony chłopak wrzasnął przeraźliwie.

– Symulacja zakończona – oznajmił cyborg. Z mechanicznego ciała Rupiecia strzelało iskrami: Elektroniczny Pogrobowiec przełamał może grawitację, ale ledwo trzymał się na nogach.

– Trink – odezwała się po chwili Lora, wyłączając przeciążenia. – Trink!

– Ja... – wymamrotał młody astrolokator. SI wyświetliła się tuż obok niego, przysłaniając upiorny widok wciąż lekko podrygującego ciała.

– Jesteśmy nadal przy pryzmatoidzie Maszyn – powiedziała. – Możliwe, że w nas celuje. Usiądź do konsoli. Pomóż mi wyznaczyć kurs. Musimy uciekać... chwileczkę... – przerwała na moment – coś się...

„Krzywa Czekoladka” niespodziewanie pociemniała. Wszystko zgasło, by po chwili powrócić, ale Lora wyglądała na kompletnie zaskoczoną.

– Ale... on... oni... – wyjąkał Trink.

– Maszyny zdradziły – wyjaśniła Lora, starając się, by jej głos brzmiał w miarę spokojnie. – Zrobiły coś z ludźmi. Widzę to w Synchronie. Ale to nie wszystko. Puszczono jakiś inny sygnał... coś jak drgnięcie w programie. Niemal mnie wyłączyło...

– Co widzisz?!

– Nie ma teraz na to czasu. Zajmiemy się tym potem.

– Maszyny zrobiły coś z ludźmi? – jęknął Toc, odsuwając się nieco od widma córki byłego właściciela statku. – Coś ze mną... nie? A Tsara?

– Jest nieprzytomna – oznajmiła. – To teraz nieważne. Usiądź do konsoli, Trink.

Kiwnął głową, ale nadal był przerażony.

– Wszystko będzie dobrze – powiedziała Lora. – Nie myśl już o tym, co się stało. Musimy uciekać. – Widmo zamigotało, by po chwili pojawić się, nieco wyraźniejsze i większe. Mocniejszym głosem z wszystkich głośników „Krzywej Czekoladki” zakomenderowało: – Teraz.

To poderwało Toca. Chłopak wstał i dobiegł do konsoli. Usiadł w fotelu astrolokatora, rozglądając się po mapach. Najważniejsza była boja lokacyjna, ale nie widział żadnej. Co gorsza, obecne w układzie statki Maszyn zaczęły wreszcie wyrażać realne zainteresowanie dryfującym skokowcem. Z pryzmatoidu wyleciały ku nim jakieś niewielkie myśliwskie geometrie. Najwidoczniej Maszyny myślały, że Digit jest nadal na pokładzie, i chyba tylko dlatego nie zestrzeliły ich od razu za pomocą ciężkiego ognia z pryzmatoidu.

– Nie wiem – jęknął Trink. – Digit mówiła, że to Przyczółek Głębinowy Rufa 2, ale nie wiem, gdzie jest jakaś boja lokacyjna! Nie widzę jej w systemie! Maszyny ją zablokowały czy co?!

– W takim razie – powiedziała Lora – mamy poważny problem.

– Spróbuję znaleźć jakieś punkty lokacyjne – wymamrotał. – I może wtedy...

– Trink.

– Gdybym znalazł choćby jakieś echo głębinowe, to...

– Trink!

– Tak?

– Nie jesteśmy już sami. Ktoś nadchodzi – powiedziała Lora i Tocowi wydało się, że w jej głosie przebija się niedowierzanie. – Ktoś nadchodzi... poczekaj...

– Na co mam czekać? Kto nadchodzi?!

– To jak kolejna fala programowa – dodała wyraźnie zaskoczona SI. – Nie mogę...

– Czego nie możesz? Lora? Lora!

Ale Sztuczna Inteligencja „Krzywej Czekoladki” ponownie przygasła, tak jak SI wszystkich znajdujących się w sektorze jednostek.

Geometrie Maszyn przerwały nagle swój lot, wpadły w dryf. Pryzmatoid ściemniał. Trink oderwał ze zdumieniem ręce od przyrządów. Konsola ustawiała coś, na co nie miał wpływu. I wyświetlała licznik.

– Staza...? – wymamrotał. – Plaga, porywają nas! Rupieć! Weź Tsarę i wepnij ją w twardą stazę! I sam w nią wchodź! – krzyknął, rozglądając się rozpaczliwie za przykonsolową uprzężą. Jeśli coś zapanowało nad statkiem, nie zamierzał wpinać się w zwykłą stazę sterowaną programowo. – R32C, wykonaj natychmiast polecenie! – krzyknął znowu, wstając i wyciągając z konsoli iniektory stazy twardej.

„Sto osiemdziesiąt sekund” – wyświetlił licznik. Trzy minuty. Toc wprowadził końcówki iniektorów w porty dostępowe personala i drżącą ręką nacisnął przycisk mechanicznego podania Białej Pleśni.

Zanim zapadł w pustkę, zdążył jeszcze pomyśleć: prawie Przemieniony przez Konsensus i zestrzelony przez pryzmatoid Maszyn. Zagubiony w kosmosie i niemal wykończony przez własną załogę.

Z takim szczęściem było pewne, że porwie go właśnie Łowca.





Dobry astrolokator nie opiera się wyłącznie na mapach z Kryształu Galaktycznego. Kluczem skutecznej ekstrapolacji skokowej jest międzygwiezdna nawigacja oparta na impulsach elektromagnetycznych z gwiazd neutronowych. Owe pulsarowe impulsy, wysyłane przez sondy i boje nawigacyjne, odczytywane są – podobnie jak regularne i stabilne promieniowanie rentgenowskie – jako galaktyczny czas. Statek kosmiczny, przy wsparciu ekstrapolacji, potrafi zatem wyliczać rzeczywisty moment przybycia do miejsca odniesienia, i to do pięciu kilometrów w każdym miejscu Wypalonej Galaktyki. Niestety, rozwiązanie to przydaje się tylko w standardowej nawigacji. Głębia bywa kapryśna i przesunięcia lokacyjne są w niej zawsze możliwe.


Karl Franz, Astrolokacja podstawowa, podręcznik pierwszego roku kadetów Akademii Kosmicznej





W czasie gdy Myrton i jego załoga płynęli w horyzoncie zdarzeń czarnej dziury, a Wypalona Galaktyka czekała na Przebudzenie Premaszyn, sytuacja Kirke Bloom była wyjątkowo kiepska.

Według wyliczeń Ciotki, wykastrowanej SI „Ciemnego Kryształu”, Kirke, Tartus, Pokraka i Głód znajdowali się siedemset trzydzieści trzy tysiące lat świetlnych od Wypalonej Galaktyki, w przestrzeni międzygalaktycznej. Dawało to około pięćdziesięciu tysięcy skoków głębinowych po piętnaście lat świetlnych każdy, z założeniem, że zostanie wyliczona dokładna trasa przelotowa, bez ryzyka błędu lokacyjnego. Teoretycznie mogli zatem dolecieć do Granicy Galaktycznej, nie korzystając z boi lokacyjnych z uwagi na ogrom miejsca docelowego, choć same skoki miały zająć im około sześciu błękitnych lat.

Problem polegał na tym, że żaden skokowiec nie potrafił pokonać takiej odległości bez konieczności naładowania rdzenia w stoczni i kontroli wytrzymałości sprzętu. Było to oczywiście możliwe... ale prawdopodobieństwo sukcesu takiej podróży pozostawało niewielkie.

O wiele większą szansę mieli na przemianę w Widmo.

Niestety, nie było to wszystko. W gę wchodziło samo zmęczenie materiałowe, choćby generatorów tlenowych. Plus świadomość, że napęd głębinowy wymagał dokładnego przejrzenia i kalibracji po wykonaniu około tysiąca skoków.

Niektórzy z galaktycznych wagabundów igrali z Głębią, dochodząc do półtora tysiąca bądź tysiąca siedmiuset skoków bez stoczni, co oznaczało dystans prawie dwudziestu pięciu tysięcy lat świetlnych. Biorąc pod uwagę fakt, że Wypalona Galaktyka miała sto dwadzieścia tysięcy lat świetlnych średnicy, najbardziej zatwardziali handlarze przelatywali niemal jedną piątą tego obszaru bez wizyty w stoczni.

W przestrzeni międzygalaktycznej nie było jednak stacji technicznych. Tylko pustka. I sieroca planeta Empireum, z której – jakimś cudem – odlecieli Elohim. Można było jedynie przypuszczać, że skorzystali z ukrytej gdzieś przy planecie dziury głębinowej, choć systemom „Ciemnego Kryształu” nie udało się żadnej wykryć. Być może sama planeta potrafiła ją generować lub płynąć w Głębi?

Byli skazani na śmierć. Śmierć w nieskończonej próżni.

Obudzona ze stanu dziwnej katatonii Kirke Bloom nie miała ochoty z nikim rozmawiać. Z początku zamknęła się w kajucie kapitańskiej, na wszelkie pytania odpowiadając co najwyżej monosylabami. W pewnym momencie zabrała do siebie kota. Nie ponaglali jej. Sytuacja i tak była już wystarczająco trudna. Jej jedyny towarzysz – Głód, siedział z nią... ale do czasu. W pewnym momencie kot zaczął przesiadywać pod drzwiami, a kiedy zostały otwarte, stanął złośliwie w przejściu, blokując ich zamknięcie, czym zmusił w końcu Kirke do opuszczenia kajuty kapitańskiej.

Rozmowa musiała zatem nastąpić, czy Bloom miała na to ochotę, czy nie.

Na razie genohakerka powoli dowlokła się do mikrołazienki i długo siedziała pod parowym natryskiem. W końcu uruchomiła skraplacz i pozwoliła, by jej nagie ciało obmyła nie para, a woda. Usiadła na posadzce, patrząc, jak woda spływa kanalikiem zasysającym, wracając do krwiobiegu „Ciemnego Kryształu”. Proces filtracji gwarantował pełne jej oczyszczenie i odzysk, ale Bloom przemknęło przez głowę, że zwykła H2O i tak nie pozwoli jej zapomnieć o świecie, po którym dopiero się prześlizgnęła. O nakładce programowej na Głębię. O chłodnym, rozpadającym się królestwie Bladego Króla, w którym mróz próżni powoli przesączał się na powierzchnię.

Upiorna kraina rozpadającego się czasu. Miejsce, w którym uwięziono jej matkę.

Ta ponura przestrzeń jest we mnie, pomyślała. Płynie w mojej krwi. Wszystko przez odrobinę lodu z Empireum i kroplę Wywaru Elohim. Przez lód z „oka” i „ucha” Bladego Króla – jego plagowej planetarnej sondy.

Pięknie.

Kiedy wreszcie wyszła, niemal natychmiast udała się do mesy, bez słowa mijając stazo-nawigację. Nachylony nad konsolą nawigacyjną Tartus jednak ją zauważył i, tak jak się spodziewała, niebawem przydreptał – akurat wtedy, gdy wyciągnęła już swój ulubiony likier z „Kryształowej Planety Państwa”, jak głosiła holonalepka.

– Zapomnij – mruknęła, zerkając kątem oka na handlarza. – Została sama malizna.

– Zmieniłaś strój – zauważył, siadając za niewielkim stołem mesy. – Tamten był sympatyczny. Miał czarne skrzydełka.

– Wywaliłam do odzyskiwarki śmieci.

– Szkoda. – Wzruszył ramionami. – Ale ten też nieźle wygląda. Kombinezon genokomputerowca? Te wszystkie łączniki, porty i kablencjusze...

– Przestań. – Łyknęła z butelki i z widocznym smutkiem odstawiła ją na stół. – Jak bardzo jest źle?

– Bardzo – przyznał od razu. – Część info puściliśmy ci na płytkę personala...

– Widziałam.

– ...ale to nie wszystko – dodał handlarz. – Ciotka robi wciąż analizę razem z Małą.

– Małą?

– Nie podoba mi się słowo „Pokraka” – odparł, a Kirke wzruszyła ramionami.

– Niech będzie Mała, ale nie gwarantuję rezygnacji z Pokraki. I co takiego wykryliście?

– Tyle, że ten statek, jako była jednostka Strażników, przystosowany jest do częstych skoków głębinowych – wyjaśnił Tartus. – I to jest zdecydowany plus. Minus to fakt, że żaden skokowiec nie skoczy ci sześć tysięcy razy bez stoczni. To niemożliwe. Ale to też wiesz.

– A Empireum? – spytała odrobinę niepewnie.

– Co: Empireum?

– Ta planeta – Bloom ponownie sięgnęła po likier i dotknęła ustami szyjki od butelki – jakoś się tu znalazła. Poza Wypaloną Galaktyką. Generuje własną dziurę głębinową.

– A skąd to wiesz? I niby kiedy ma tę dziurę otworzyć?

– Zrobi to za błękitny tydzień i sześć godzin – strzeliła, widząc, jak twarz handlarza zmienia się z ironicznej w raczej zszokowaną. – I nie pytaj mnie, skąd to wiem. Po prostu wiem. Pasuje?

– Pasuje – odpowiedział z ociąganiem, wciąż podejrzliwie zerkając na genohakerkę. – Niech ci będzie, Kirke. Elohim odeszli jednak, a planeta wciąż tu jest. A to oznacza, że skorzystali z jakiejś innej dziury, która jest w obrębie tego globu.

– Zapewne – zgodziła się Kirke. – Widzieliście zatem coś? Elohim nie zostawili żadnych ech?

– Nie – zaprzeczył Tartus. – A przynajmniej nie takich, które udałoby się nam znaleźć. Nie możemy odszukać też tej ich osławionej Fortecy. Może była mobilna i również skoczyła przez dziurę? Albo miała napęd głębinowy... choć trudno mi uwierzyć w napęd umożliwiający tak daleki skok.

– Pięknie – skrzywiła się Bloom. – Co wobec tego nam pozostaje?

– Na szczęście mam pewną koncepcję.

– Tak? Jaką?

Fim chrząknął i otworzył wyczarowaną skądś puszeczkę z piwem. Puszka syknęła, a handlarz przyłożył ją do ust i upił głęboki łyk.

– Musimy ponownie wrócić w atmosferę planety i tam pozostać – powiedział wreszcie, odstawiając puszkę na stół. – Jest szansa, że jeśli to, co mówisz, jest prawdą, to gdy Empireum otworzy własną dziurę w Głębię, zabierze nas ze sobą.

– Nie. – Bloom pokręciła głową.

Tartus uniósł brwi.

– A to czemu?

– Właśnie, dzióbku – rzuciła przez głośnik wcześniej milcząca Ciotka. – A to dlaczego, kochanie? Gdybyście byli w stazie, to ja bym was utrzymała, a potem...

– Po prostu nie – zaprzeczyła twardo Kirke. – Nie wiecie, co to takiego, ta planeta, i gdzie może was zabrać. Jak myślicie, dlaczego Elohim odlecieli wcześniej, a nie zaczekali, aż skoczy całe Empireum?

– Może po prostu się spieszyli, po tej całej akcji z Ambasadorką Gatunku Ludzkiego? – zauważył czujnie Fim.

– Możliwe. – Bloom wzruszyła ramionami. – Tak czy inaczej, możemy polecieć w atmosferę, ale po to, by znaleźć dziurę, którą odlecieli... i wrócić do Wypalonej Galaktyki. Ale jeśli zauważymy, że całe Empireum zamierza coś generować i wskakiwać w Głębię, trzeba będzie spieprzać.

– Nie lubię się powtarzać – rzucił Tartus – ale po jaką Plagę mielibyśmy uciekać? Rozumiem, że wejście w niepewną dziurę „planetarną” to ryzyko, ale jeśli Empireum wróci do Wypalonej Galaktyki, a my tu zostaniemy... cóż, będzie po nas. Nie dolecimy drogą konwencjonalną.

– Nie musimy – zauważyła Kirke. – Możliwe, że po zniknięciu Empireum pozostanie ta dziura głębinowa, która została użyta przez Elohim. Łatwiej ją wtedy znajdziemy. Nie sądzę, by planeta zabrała ją ze sobą.

– Jeśli to iskra, to może być niestabilna, kochanie – zauważyła Ciotka. – Nawet zwykła dziura może się zapaść przy otworzeniu przy niej tak wielkiego wejścia w Głębię. A tym bardziej tak nietypowa dziura, która dotyka atmosfery planetarnej. Musi być bardzo mała...

– Skok razem z Empireum brzmi rozsądniej. – Handlarz wzruszył ramionami. – Nie rozumiem, czemu nie chcesz, żeby...

– Bo ta planeta poleci w głąb czarnej dziury – przerwała mu Bloom, odstawiając pustą butelkę po likierze. – To wam wystarczy?

– Jakiej znowu czarnej dziury?

– Sagittariusa A. Supermasywnej czarnej dziury w centrum Wypalonej Galaktyki – wyrecytowała Kirke.

Fim oblizał wargi. Widać było, że ma ochotę ponownie łyknąć piwa, ale zamiast tego patrzył na Bloom.

– A miałaby tam polecieć, ponieważ...? – zaczął.

– Ponieważ stamtąd pochodzi i czuję, że tam wróci. Przez to lodowe gówno, które mam w organizmie.

– Czemu miałaby stamtąd pochodzić? Nic nie może przetrwać w czarnej dziurze, dzióbku! – pisnęła wyraźnie zaskoczona Ciotka.

– Jeśli będzie wówczas w Głębi... cóż, byłoby to możliwe – zauważył po chwili Tartus. – Planeta będzie wtedy w czarnej dziurze i nie będzie w niej jednocześnie. Tak jak statki, które przeskakują kilka lat świetlnych przez centra czarnych dziur usytuowanych na ich szlaku przelotowym. Mam tylko jedno pytanie. Po jaką Plagę Empireum miałoby tam wracać?

Kirke milczała przez chwilę. Ponieważ Empireum jest sondą Bladego Króla, Fim. Gościa od grimów porywających statki i wypleniających życie co galaktyczny eon. Typka od Zmarłych, Bladych Dzieci i jakichś durnych Zimnych, o których nie mam zresztą zielonego pojęcia... nie licząc nawiedzonych bełkotów Nata. Baśnie. Empireum, moi mili, wraca do Krainy Baśni. I co wy na to?

– Nie mam pojęcia, po co – powiedziała tylko, krzywiąc usta. – Ale wiem, że tam właśnie poleci.

– No dobrze – westchnął Tartus. – Mamy zatem tydzień. To niewiele. Ale może wystarczająco dużo.

– Na co?

– By znaleźć tę przeklętą dziurę głębinową, którą odlecieli Elohim.




Nie mieli niestety szczęścia.

Czasu było niewiele, dlatego szybko udali się z powrotem w zagadkową, kwasowatą i zielonkawą atmosferę Empireum. I wtedy, niemal natychmiast, zaczęły się kłopoty.

Przyrządy „Ciemnego Kryształu” sprawowały się dobrze, ale dziwaczna bańka atmosferyczna Empireum akurat ten moment wybrała na burzowe zawirowania. Coś zaczęło kłębić się w gazach, błękitnawych chmurach poszarpanych przez pasma zgniłej zieleni. Cyklony powoli narastały, za nic mając sobie mikroskopijną plamkę statku usiłującego walczyć z podmuchami gigantycznych wiatrów.

– W dół – rozkazała Kirke i istotnie, polecieli ku powierzchni, ustawiając się stosunkowo wysoko, by Ciotka mogła przeprowadzać skany. Lecąc nad niekończącymi się lasami i górami lodów, które niczym fantazyjne wieże wyciągały w ich stronę spiczaste dachy i blanki, przyspieszali, chcąc umknąć przed narastającą burzą, zbliżającą się do nich głuchym odgłosem natężonego pomruku.

– Nic, dzióbku – jęknęła wykastrowana SI byłego skokowca Straży. – Nie mogę... nic tu nie znajduję.

– Albo wkrótce poszukamy jakiegoś miejsca do lądowania, albo wracajmy z powrotem w kosmos – zauważył Tartus.

Siedząca przy konsoli Mała nie odezwała się, kiwnęła tylko głową. Nawet jeśli tak typowy, ludzki odruch zaskoczył Bloom, to nie dała po sobie nic poznać.

– Byłbym za wylotem w próżnię. Jeśli burza będzie narastać, nie przebijemy się przez atmosferę.

– Nie przesadzasz? – spytała Kirke.

– Nie. Widzisz te... czekaj... – Fim przerwał, by zaraz wyświetlić czarno-białe holo „Ciemnego Kryształu”. – Przeklęte kolory! Ciotka!

– Tak, dzióbku?

– Daj widok z kamer... ten i... o, może ten. I nie mów do mnie „dzióbku”! Już ci mówiłem.

– Nie obrażaj się, Tartusie Fimie – poprosiła Ciotka, ale w głosie SI trudno było wyczuć ton prawdziwej skruchy. – O, już – dodała, wyświetlając wskazane przez handlarza fragmenty mapy.

– Widzisz te srebrne światła, Bloom? – spytał Fim, dźgając palcem w dotykowe holo. – Takie zgęstki?

– Widzę.

– Już kiedyś widziałem coś podobnego. W echu głębinowym na pograniczu mezosfery. W próżni tego nie widać, ale echo głębinowe ma taki właśnie, srebrny poblask.

– Chcesz powiedzieć, że formuje się to całe otwarcie Głębi?

– Jeśli mówiłaś prawdę, że ta przeklęta planeta skoczy gdzieś za tydzień, to jest to całkiem możliwe – przyznał Tartus. – To nawet logiczne: gdzieś musi się wygenerować echo. Najwidoczniej tworzy się w atmosferze wskutek jakiejś... nie wiem, przemiany gazowej czy innych pierdulii?

– Pierdulii?

– Nie jestem Klanem Naukowym. Ale wiem jedno: jeśli tak jest, to tym gorzej dla nas.

– Nie przelecimy przez echo wokół planety? Echo głębinowe to przecież nie Głębia...

– Tak, ale wymiesza się nam z dziurą, której szukamy – wycedził ze złością handlarz. – Już było trudno znaleźć to gówno, a teraz będzie gorzej.

Ja plaguję, pomyślała Kirke, przymykając oczy. Ale zabawa dopiero się zaczynała.

Mogli lecieć pod coraz bardziej zaburzoną atmosferą czy unosić się tuż nad lodem, ale efekt był ten sam: nic nie potrafili znaleźć. Co gorsza, zaczęły pojawiać się pierwsze pioruny. Elektryczne wyładowania uderzały znienacka w lodowe wieże i iglice. Część z nich wybuchała, ale niektóre zdawały się zwielokrotniać impuls i oczom całej załogi „Ciemnego Kryształu” ukazywała się nagle energetyczna, błękitna pajęczyna przeskakujących od wieży do wieży błyskawic.

– Tak zatem się generuje... – powiedział Fim. – To się nasila, Bloom. Długo tu nie wytrzymamy.

– Ciotka i Mała! – syknęła Kirke. – Tor przelotowy. Wylatujemy stąd!

Wyglądało na to, że Pokraka i wykastrowana SI nauczyły się ze sobą współpracować, bo Bloom nie musiała im powtarzać dwa razy. „Ciemny Kryształ” uniósł się i uleciał ku próżni, zostawiając za sobą huk gromów, oleiste wiry zielonych chmur i pęki roziskrzonych błyskawic.

I nadzieję. Bo jeśli nawet jakąś mieli, została tam, w dole. I nic nie wskazywało na to, by miała do nich powrócić.




Czerń.

Napierała na nich nieskończona pustka. Dysk Wypalonej Galaktyki niczym odległy klejnot błyskał ku nim miękkim światłem, i tylko pobliska Empireum pociemniała tak, jakby jej wewnętrzny, błękitno-zielony blask nagle zgęstniał i pomroczniał. Zupełnie jak ich myśli.

Byli w kropce.

Pomysł Tartusa ze skanowaniem atmosfery z poziomu orbitalnego okazał się tak samo rozsądny, jak kompletnie nietrafiony. Zrozumieli to w momencie, gdy Ciotka poinformowała ich nagle o rozrzuconych skupiskach aktywności energetycznej przypominających echa głębinowe. I iskry, dodała wykastrowana SI. I dziury. I Plaga wie, co jeszcze.

Echo nad Empireum formowało się z drobnych, naładowanych elektrycznie wyprysków, które z wolna łączyły się ze sobą, całkowicie uniemożliwiając jakikolwiek sensowny skan. Był to szósty dzień ich wytężonej pracy w poszukiwaniu dziury głębinowej Elohim i zarazem był to też dzień, w którym zarówno Kirke, jak i Tartus upili się do nieprzytomności.

Handlarz ku swojej rozpaczy znalazł jeszcze tylko dwie puszki z piwem, ale ustawił na programatorze mikroekspresu coś, co wydestylowane z fluidu i resztek alkoholu okazało się wyjątkowo mocnym bimbrem. Cóż, trudna sytuacja zmusiła ich do przedsięwzięcia odpowiednio ryzykownych środków. Rozlany do termokubków płyn pachniał fluidem, likierem i czystą, prostą wódą, od tysiącleci pędzoną z genoformowanego terrańskiego żyta. I, co nieco zaniepokoiło Kirke, smarem z chłodnic rdzeniowych. To ostatnie udało się jej na szczęście szybko zapomnieć, choć nie omieszkała poinformować Fima, że jego wyrób smakuje jak kocie szczyny. Na tym docinki się skończyły, tym bardziej że handlarz wyznał, iż akurat w te doświadczenia Bloom nie wątpi. Było to zresztą jedno z jego ostatnich w miarę logicznych stwierdzeń.

Upili się w stazo-nawigacji, patrząc na planetę, pustkę i Wypaloną Galaktykę. Nie widać stąd Wypalenia, pomyślała Kirke, pociągając kolejny łyk z termokubka. Wszystkich tych czarnych, pajęczych nici. Tego plagowego raka. Ale i tak chcemy tam wrócić. Tylko po co?

– Pokraka... Mała... – wychrypiała, rozwalona na fotelu kapitańskim, z nogami na konsoli nawigacyjnej. – Ile... ile ty masz lat właś... właściwie? Możesz drinknąć?

Tartus coś wymamrotał, ale siedząca nieopodal Elohim kiwnęła nieznacznie głową gestem podpatrzonym u handlarza, po czym wstała i ujęła w białe, szczupłe dłonie podany przez Bloom termokubek. Upiła mały łyk.

– Absorpcja układów – szepnęła, oddając napitek. Fim parsknął.

– Dziękuje ci – przetłumaczył całkiem trzeźwo.

– Nie ma... sphawy – odpowiedziała Kirke. – Moja absohpcja układów dopiero się... zaczyna, rozhumiesz.

– „Rozhumiem” – odpowiedział, ale na tym ich dyskusje się skończyły. Pili, patrząc w milczeniu przez neoszybę, od czasu do czasu rzucając co najwyżej monosylabami, i w końcu, w drugiej godzinie popijawy, Tartus przechylił głowę i zachrapał.

Bloom została sama, nie licząc Pokraki, która usiadła bezpośrednio pod neoszybą, patrząc bez ruchu w próżnię. Nie drgnął jej nawet jeden mięsień – w swym stroju, przypominającym czarną krepinę z kryzą, wyglądała jak maleńka, demoniczna księżniczka.

– Przejeb... a zhesztą... – wybełkotała Kirke. – Pohaka. Idę szpacz. Cziodka...

– Tak, dzióbku?

– Idę szpacz.

– Zgaszę ci światełko, kochanie.

– Jutho chobaczychmy.

– Tak, skarbie.

– Idę szpacz – powtórzyła nieskładnie Bloom, ale nie wstała. Usnęła tak samo jak Tartus i tylko opiekująca się nimi Elohim wciąż czujnie patrzyła w bezkres.




Siódmego, ostatniego dnia nastąpił koniec.

Obudzili się na solidnym kacu, i tak przefiltrowanym już przez personal. Z początku, skostniali w poalkoholowym paroksyzmie, wylądowali w swoich mikrołazienkach, długo tkwiąc w oczyszczającej parze, by uraczyć się wreszcie litrami fluidu. Kirke najpierw długo łykała wodę wytworzoną przez skraplacz. Czuła, że planeta niebawem odejdzie: płynący w niej lód i Wywar nie pozostawiały żadnych wątpliwości.

Widoczna przez neoszybę Empireum stała się niemal ciemna. Jej atmosfera zgęstniała tak, że przypominała skorupę. Po powierzchni, wpadającej miejscami w błękit, prześlizgiwały się gigantyczne pioruny.

– Formuje się – powitał Bloom rezydujący w SN Tartus. – Tak jak mówiłaś.

– Świetnie – zauważyła niechętnie Kirke, siadając w fotelu kapitańskim. – Ciotka? Ile zostało czasu?

– Zaraz będzie, kochanie. O, już! Już widać! – rozjazgotała się SI i rzeczywiście: nagle zieleń ustąpiła miejsca niebieskiemu echu głębinowemu przetkanemu srebrem.

– Exodus – odezwała się wyraźnie Pokraka. Mała Elohim wyciągnęła dłoń, by dotknąć neoszyby „Ciemnego Kryształu”. – Reditum.

Sekundę później Empireum weszła w Głębię.

Byli zbyt blisko, zrozumiała nagle Bloom. Dobiegła do fotela konsoli i złapała za chwytak sterowniczy. Podobnie zrobił też Fim, ustawiając na szybko instrukcje wstecznego ciągu za pomocą dotykowego holo. I sama Ciotka, z trudem walcząca z programową czkawką. „Ciemny Kryształ” cofnął się... ale echo głębinowe było wielkie, wielkości planety, i zdawało się ich zasysać niczym nagle uformowana czarna dziura.

– Tartus! – krzyknęła Kirke. W statku coś trzasnęło, powierzchnia skokowca zamigotała od dotknięcia metawymiaru. Coś jak jęk dotarło do nich szeroką wiązką: jęk i mroczne echo Głębi, zawirowanie czasoprzestrzeni, huk i pomruk Nienazwanego.

Nasłuchiwane przez radary planety mają swe dźwięki, a gwiazdy – swe galaktyczne pieśni. Towarzyszy im kosmiczny szum – echo Wielkiego Wybuchu – ale owa muzyka sfer jest tam zawsze tłumiona, na szczęście, przez próżnię. Tu została nagle wyzwolona – niczym krzyk, jak powalająca fala. Trwało to jednak krótko, planeta zapadła się w nowo uformowaną dziurę, która zresztą zaczęła zapadać się w nicość, i tylko „Ciemny Kryształ” pozostał, wpatrzony sensorami w echo po głębinowej dziurze, której rozmiar można było porównać jedynie do niektórych fragmentów Promienia.

– No i po wszystkim – skwitowała słabo Kirke. Nikt nie skomentował jej słów, gdyż istotnie, było już po wszystkim.

Przepowiednia Ciotki sprawdziła się. Potrzebowali jeszcze nieco czasu, by to potwierdzić, ale komputerowe dane wskazywały jasno: jeśli istniała jakaś dziura głębinowa Elohim, to została ona definitywnie zmiażdżona przez wielkie otwarcie Głębi.




Koniec.

Nie mówili o nim przez najbliższe dni. Pozamykali się w swoich kajutach, mijając się na korytarzach. Nierozumiejący co się dzieje Głód ku własnemu zdziwieniu zaczął garnąć się do Pokraki, która – z początku niechętnie – nauczyła się go głaskać, naśladując ruchy Kirke i Tartusa.

– Transkrypcja mikromacierzy – powiedziała do kota spokojnym tonem, gdy ten patrzył na nią tak, jak potrafią patrzyć jedynie koty. – Transkrypt odczuć. Smutnoradośnie.

Ale nie było już radośnie, a wyłącznie smutno. To, co mieli zrobić, nie napawało ich optymizmem. Musieli oddać „Ciemny Kryształ” pod władanie zwichrowanej Ciotki i zapaść w długą stazę, z opcją wskrzeszenia jedynie w koniecznych przypadkach. W optymistycznej wersji, biorąc pod uwagę konieczność automatycznego ładowania rdzenia i długie przerwy w locie spowodowane naprawami skokowca, wyliczyli, że podróż może zająć im nie sześć lat, lecz prawie półtorej dekady. O ile dolecą. Bo to, że się uda, było i tak mało prawdopodobne.

– Wskrzeszenie co maksimum sto skoków – uznał Tartus, gdy wreszcie zmusili się do rozmowy w SN. – Inaczej na pewno pierdyknie.

– Słyszałam o czymś jak zapaść stazowa...

– W dupie mam zapaść! – syknął Fim. Stojąca nieopodal genohakerka patrzyła, jak handlarz drepcze nerwowo wokół konsoli nawigacyjnej. – Ważny jest ten plagowy rdzeń. Tak jak wszystkie rdzenie zasysa pierwotne promieniowanie kosmiczne. Protony, cząstki alfa, jądra pierwiastkowe... elektrony, fotony... plus cząstki ciemnej materii. I inne energetyczne pierdulia, których pełno w Wypalonej Galaktyce.

– A po Plagę mi ten wykład?

– Bo tu jest tego za mało! Może strzępy materii barionowej, ale w międzygalaktycznej jest atom na metr sześcienny! Nieco ratuje nas ciemna materia, ale jej pozyskiwanie nie jest zrozumiałe nawet dla pieprzonych Zjednoczonych Fabryk Kosmicznych! Rdzenie wymyśliło Stare Imperium i Zjednoczenie je produkuje... pojmując ten szajs co najwyżej w dwóch trzecich!

– Po co się drzesz, Tartus?!

– Bo nie przyspieszę pieprzonego zasysania ciemnej materii! Nie mam pojęcia, jak to podkręcić! Będziemy ładować rdzeń przez...

– W porządku, zamknij się.

– Przez plagowe stulecia, Bloom.

– Mówiłam, żebyś się przymknął!

– Jesteśmy już martwi, Kirke! – huknął, aż cofnęła się, niemal opierając o konsolę nawigacyjną. – Ten zasrany skokowiec to nasz grób! – Podszedł krok w jej stronę i uniósł nieco ręce, jakby chciał ją uderzyć, ale opuścił je po chwili, widząc, jak na niego patrzy. – To nasz grób... – wymamrotał w przestrzeń. – Nasz... i jej.

Nie musiał dodawać, że chodzi mu o Małą. Odwrócił się powoli i wyszedł ze stazo-nawigacji, a Kirke po raz pierwszy od dawna zaczęła płakać.




Była sama.

Nie pamiętała, który już sztuczny dzień spędziła w kajucie kapitańskiej, nie mogąc zdecydować się na ostateczny krok. Co jakiś czas patrzyła na swoje dłonie i palce, podrygujące machinalnie na wyimaginowanej klawiaturze – warunkowy odruch każdego genohakera i komputerowca. Bywało, że myślała wtedy o prostej, zimnej śmierci. Przecięciu żył czy połknięciu dużej dawki leków znajdujących się w apteczce. Ale było to zbyt łatwe. Mieli umrzeć w drodze do domu. Zatopieni w stazie i próżni. Tartus to wiedział. Czy przed ostatecznym krokiem powstrzymywała go tylko Pokraka?

A kto mnie powstrzymuje? Nikt.

Nie, nieprawda. Powstrzymywały ją sny. Powracające koszmary o tym, kogo ma niby nie obudzić, i sen o Nacie, który uratował ją po to, żeby utonęła w międzygalaktycznej pustce.

– Bez sensu – szepnęła, wciąż patrząc na swoje dłonie. – To wszystko jest kompletnie...

Na posadzce pojawił się srebrny poblask.

Zaskoczona Kirke zmrużyła oczy. Małe, srebrne światełko drgało lekko: zapalało się mocniej i niemal gasło, ale wciąż trwało, niczym rozedrgana plama. Bloom z wolna wstała, rozglądając się niepewnie po kajucie. Gdzieś musiało być źródło tego zjawiska, ale nie miała pojęcia gdzie. Odruchowo zerknęła na niewielką neoszybę, ale była za nią tylko znana jej świetnie czerń. Żadnego zabłąkanego statku, który oświetliłby nagle wnętrze „Ciemnego Kryształu” zbawiennym reflektorem. Tylko ciemność.

Drzwi od kajuty kapitańskiej z cichym szumem wsunęły się w ścianę.

– Ja plaguję... – wymamrotała.

Srebrny poblask pulsował w korytarzu. Przypominał nieco wodę lub unoszącą się tuż nad powierzchnią mgłę i, jak zdążyła już zauważyć, był miękki i ciepły w dotyku. Zupełnie jakby nie miała do czynienia ze światłem, lecz z materią.

Zaczęła iść, patrząc na srebrny strumień.

– Tartus...! – krzyknęła, albo też wydało się jej, że krzyczy. – Jesteś tam?! Pokraka! Tu coś jest! Ciotka! Głód! Tu jest jakieś... – Urwała, zatrzymując się na moment, niepewna, jak ma dokończyć to zdanie. Potrząsnęła głową, usiłując uporządkować myśli, które nagle wydały się jej wyjątkowo rozbiegane i ociężałe. – Tu jest jakieś... srebro.

– Witaj, Kirke.

Bloom zesztywniała. Zwariowałam, zrozumiała nagle, i dziwnym trafem świadomość utraty zmysłów przyniosła jej ulgę. Odbiło mi. Choroba pogłębinowa? Ale przecież...

– W sumie mogłabyś tu podejść – powiedziała siedząca na konsoli nawigacyjnej SN, odziana w falbankowatą sukienkę dziewczynka. – Pogadamy sobie, co?

– O czym? – wychrypiała Kirke. – O tym... – zaczęła, przełykając ciężko ślinę – że odpierdzieliło mi wreszcie do końca?

Dziewczynka zaśmiała się. Jej oczy na krótki, trudny do uchwycenia moment błysnęły srebrem i Bloom poczuła przemożny, obezwładniający lęk. Stała na sztywnych nogach, spoglądając na siedzące w SN dziecko... i bała się. Bała się samej obecności tego, co do niej przybyło.

– To się nie dzieje naprawdę... – szepnęła, by zaraz krzyknąć rozpaczliwym jękiem człowieka czującego, że traci zmysły: – Tartus!

– Tartus nie przyjdzie – zauważyła dziewczynka. – Śpi, podobnie jak pozostali. Tak na marginesie, nie wiem, czy wiesz, ale od dwóch dni Fim żłopie zapasy Gama, które znalazł jakiś czas temu w mesie, za starym termopiekarnikiem. Nie podzielił się. Na twoim miejscu dałabym mu w łeb.

– Tartuuus...!

– Nie krzycz, Kirke – powiedziała poważniej dziewczynka i jej głos wydał się nagle Bloom wyjątkowo ciężki. – Nie taka byłaś wtedy, kiedy złapali cię Elohim, pamiętasz? Byłaś odważna. Nie bój się więc... jeśli potrafisz.

– Mam się.... nie bać? Kim...

– Jestem Andy – przedstawiło się dziecko. – To ci wystarczy?

– Nie... to jakieś holo? Ciotka, czy to ty?! – jęknęła Bloom, wciąż na granicy histerii. Dziewczynka przekrzywiła głowę.

– No dobrze – powiedziała z rezygnacją. – Powiedzmy, że to dlatego, że cię lubię. Spójrz za siebie.

– Ja...

– Za siebie, powiedziałam.

Kirke obróciła się powoli, niczym w koszmarnym śnie. Miała wrażenie, że porusza się w gęstej wodzie: lęk przytłaczał ją trudnym do zniesienia ciężarem. Coś się nie zgadza, przemknęło jej nagle przez głowę. Coś się nie zgadza jak cała pieprzona Plaga, coś się nie zgadza, coś się rozpada... a ja... tracę zmysły...

Na posadzce SN stała świeżo otwarta, pełna butelka likieru z „Kryształowej Planety Państwa”.

– Prezent – poinformowała Andy.

– Co...

– Pij – powiedziała istota i jej głos znów stał się nieco twardszy.

Kirke, nie zdając sobie do końca sprawy z tego, co robi, złapała za szyjkę i podniosła butelkę, mechanicznie przytykając ją do ust. Likier smakował jak zawsze: był gęsty i słodki. Bloom przełknęła jeden, a potem drugi łyk. A następnie odwróciła się. Lęk nieco przygasł; zbyt szybko, jak na alkohol – ale to wystarczyło. Bloom westchnęła ciężko.

– Jest nieco mocniejszy – przyznała dziewczynka. – Ale rozjaśnia. I przytłumia to, co trzeba. Boisz się jeszcze?

– Tak.

– Ale już myślisz. To świetnie – skwitowała Andy. – To co? Zaczynamy od pytań?

– Pytań...?

– Po raz pierwszy od dawna mam tyle czasu – przyznała dziewczynka, uśmiechając się lekko. – Głównie dlatego, że jesteśmy poza Wypaloną Galaktyką, a konkretniej: jesteśmy nigdzie. Jesteśmy też poza przyczyną i skutkiem. Co prawda nieco martwiłam się, że jednak znajdziecie tę dziurę... ale na szczęście się wam nie udało. W obecnej sytuacji w zasadzie nawet nie istniejecie, i to czyni was znacznie cenniejszymi.

– Nie rozumiem...

– Zrozum zatem tyle, że nie macie prawa przeżyć. To niejako dyskwalifikuje was ze sceny.

– Z jakiej znowu sceny?

– Greckiego teatru – powiedziała Andy. – Na którą zjeżdżam po linie, gdy sytuacja robi się naprawdę beznadziejna. Nadludzki, boski czynnik. Interwencja rozbijająca logikę wydarzeń. Skórka od banana, zbiór przypadków i przeznaczenie. Literacki wytrych. Deus ex machina.

– Używasz języka maszynowego? Sztuczna Inteligencja? – zaryzykowała Kirke. – Maszyna? Tym jesteś?

– Nie.

– Obcy? Powrócili... nimi więc jesteś? Obcymi?

– Nie – zaśmiała się Andy. – Absolutnie nie!

– Czy jesteś... – Bloom zawahała się na moment, ale dokończyła: – Tym, czym ma stać się Nat?

– Nie, ale to ciekawe spostrzeżenie. Punkt dla ciebie, Kirke.

– Kim zatem jesteś, do ciężkiej Plagi?!

Dziewczynka milczała przez moment. Jej piękne oczy zabłysły srebrem i Kirke pomyślała, że rozumie. Czuła, że naprawdę wie. Wiedza pojawiła się wszakże i zgasła, pozostawiając po sobie niepokój... ale i trudny do wyjaśnienia smutek.

Andy przymknęła oczy i srebro zgasło.

– Powiedzmy, że jestem kimś – powiedziała, zeskakując miękko na posadzkę „Ciemnego Kryształu” – kto nieco zmieni wasz statek. Chyba że... no wiesz... – Uśmiechnęła się do Bloom, jeszcze bardziej wytrącając ją z równowagi.

– Chyba że... co?

– Chyba że chcecie umrzeć – powiedziała dziewczynka spokojnym tonem i nagle Kirke w pełni zrozumiała, że to, co bierze za dziecko, nie jest wcale dzieckiem. – Jeśli chcesz, mogę dać wam śmierć, Bloom. Czy wybierzesz śmierć?

– Nie – szepnęła słabo Kirke. – Nie...

– To dobrze – powiedziała dziewczynka, kierując się w stronę wyjścia z SN. – Bo byłoby źle, gdybym, tak jak ty, także musiała odejść.





Oto miliony światów. Począwszy od gęsto zaludnionego Jądra, aż po galaktyczne Obrzeże. Oto miliardy gwiazd i niezliczone gwiezdne szlaki, którymi dumnie płyną ludzkie armady. Oto światy Obcych, bezpiecznie trwające pod protektoratem Imperium. I mrowie ludzkich dusz, a każda zawiera w sobie nowy Wszechświat. Chwała niech będzie Imperium Galaktycznemu! Chwała Tronowi Gwiazd! Chwała Imperatorowi!


wizyjna ulotka patriotyczna,

zachowane strzępy Sieci Galaktycznej,

Archiwa Klanu Naukowego





Upadek.

Wyczuł go dowodzący superkrążownikiem „Gniew” generał Piecky Tip, patrzący z rozpaczą na rozpad Zemsty.

Wyczuła go pułkownik Ama Tert, której krążownik „Grzmot” pociemniał nagle i zgasł, biernie poddając się ostrzałowi Przebudzonych fregat.

Odczuł go Marszałek Sił Północnych Kerkos Sand, z przerażeniem obserwujący na holoemiterach Sztabu Strategii Synchronicznej ciemny płaskoobraz tuż po urwanym przekazie z Pieśni – planetarnej stolicy Państwa, na której Przebudzony Konsultant Akihito Showa zaatakował Marszałka Sił Wschodnich Ho Mato. I pojęła go Alais Tyhne, Konsultantka Sił Zachodnich, z rozpaczą patrząca na pobojowisko, w jakie zmieniła się mobilna forteca Ligi, Elizjum.

Potyczki rozpętały się we wszystkich rozstawionych wzdłuż Ramienia Perseusza Przyczółkach Głębinowych, szybko obejmując swoim zasięgiem całą Wypaloną Galaktykę.

Zsynchronizowane ludzkie Siły wpadły w bratobójczą walkę – choć Przebudzonych trudno było już nazwać braćmi ludzkości. Nagły zryw Premaszyn zaskoczył wszystkie zmilitaryzowane przez Jedność Siły, odbijając się echem nie tylko w kosmicznych flotach, ale i na planetach. Co gorsza, utracono kontakt z Fortecą Empireum i z Najwyższym Eidolonem Stripsów rezydującym na „Technonomiconie” – statku-bazie cyborgów, głównodowodzącym Flotą Zero.

Ludzie zostali sami. I gdyby nie tajemnicze Drgnięcie w Synchronie, nie mieliby szans. Niemniej jednak Drgnięcie nastąpiło.

I odmieniło przeznaczenie Wypalonej Galaktyki.




Składający się z dwunastu geometrii i hiperboloidy z Bronią Fragment Trzynasty Armady Maszyn trwał w bezruchu, obserwując kosmiczny chaos. Hiperboloidyczny superkrążownik drgał delikatnym powidokiem Głębi, jakby był Widmem – było to wszakże tylko złudzenie wywołane jego dziwaczną konstrukcją.

Obecne w hiperboloidzie Maszyny – od pierwszego do czwartego stopnia – zapadły w specyficzny tryb czuwania. To, co miało się wydarzyć, wydarzyło się – a jak wiadomo, celem każdego Programu jest realizacja. Program, zapisany w otchłaniach umysłu transgresyjnej Jedności, był zatem realizowany i jego końcowy element wypełnił właśnie ostatnią linijkę kodu.

Na nieszczęście dla Jedności pojawiło się wszakże Drgnięcie. Drgnięcie, które przebudziło Fibonaccię.

Maszyna czwartego stopnia o wyglądzie pięknej nastolatki zadrżała, odpinając się od vinculum – serwerowej Więzi rozciągającej się niezliczonymi mackami po wnętrzu hiperboloidy, i wypadła z przydzielonej jej krypty. W całym superkrążowniku pojawiły się podobne odpięcia, a towarzyszące temu trzaski i odgłosy mikroalarmów rozbrzmiały po korytarzach i pokładach.

– Jedność – wyszeptała jedna z podległych Fibonaccii Czwórek. – Jedność. Utrata.

Fibonaccia nie odpowiedziała. W odróżnieniu od pozostałych Maszyn posiadała wysoce zoptymalizowany program osobowościowy stworzony pod konkretne, zanalizowane przez Jedność potrzeby Piecky’ego Tipa. Młodego generała, który miał doprowadzić do scentralizowania jednostek wojskowych wszystkich GSZ po to, by zagwarantować jak najszybsze ich przejęcie przez Przebudzonych. Cel Fibonaccii – pchnięcie go w odpowiednim kierunku – został zrealizowany i nie widziała już celu kontynuacji swojego programu. Tak jak powiedziała Tipowi, miała dokonać samozniszczenia tylko w momencie, gdy nie poprze on Wypalenia Przyczółków Głębinowych.

Gdy Piecky się o tym dowiedział, zareagował dokładnie na odwrót – czyli tak, jak przewidziała Jedność. Nie chciał utracić Fibonaccii. I tak emocje po raz kolejny zdradziły ludzkość.

Problem polegał jednak na tym, że wszystko niespodziewanie się zmieniło.

Drgnięcie odebrało Maszynom ciągłość. Na Terze dotknęło nawet Jedności, która – ku swemu własnemu zaskoczeniu – przygasła na pikosekundę i zapadła w ciemność. Jej zapasowe kopie ożyły i zapadły w nicość, gdy transgresyjny Byt Maszynowy skupił się z powrotem w całość i roziskrzył Stygmat – umowne ciało i katedrę Jedności, najeżoną iglicami budowlę postawioną w centrum terrańskiego Sanktuarium. Coś na kształt lęku przeleciało wówczas przez Synchron i być może była to pierwsza ludzka emocja, którą naprawdę odczuła sztuczna transgresja.

– Tip... – wyszeptała Fibonaccia. Drgnięcie już zanikało, ale docierające do Czwórki dane donosiły o niespodziewanych stratach.

Ludzkie jednostki aktywowały liczniki i, wbrew wszelkim kalkulacjom, zgodnie z rozkazami Marszałka Kerkosa szykowały się do skoków w kierunku portów macierzystych i Ramienia Oriona. Niemal pewne przejęcie części ludzkich flotylli stanęło pod znakiem zapytania. Siła, która zastopowała Maszyny, napędziła człowieka. I człowiek zaczął się bronić.

To było niemożliwe. To było niedopuszczalne.

Fibonaccia wyrwała się i popędziła w kierunku spectrum – odpowiednika ludzkiej stazo-nawigacji na okrętach Maszyn. Bieg był na tyle szybki, że uszkodziła po drodze kilka zagradzających jej przejście maszynowych korpusów, ale w końcu dotarła na miejsce, by stanąć tuż przed wielką strukturą Emitera Danych. Geometrie nie potrzebowały neoszyb – ED spełniał świetnie swe zadanie, ukazując nie tylko mozaikę zapisanych obrazów, ale i logiczne drzewka przekazów: dane okrętowych ciągów, promieniowań, struktur i emisji otaczającej hiperboloidę pustki. Wszystkie te informacje przekazywały to samo: końcówkę walk i wielki odwrót. W Palomarze 10 – tak jak w pozostałych przyczółkach – okręty leciały w stronę dziury bądź rozpalały liczne echa głębinowe.

Ludzie uciekali. I, jak wskazywała najnowsza ekstrapolacja, uciekali w najlepszym dla nich momencie.

W Ramieniu Perseusza z wolna gęstniały i fluktuowały fragmenty Drugiego Promienia. Ci, Którzy Odeszli, Powracali. A dokładniej – Powracali po raz kolejny.




Wykończona pułkownik Ama Tert ledwo dowlokła się do szalupy.

Ciągnięta przez nią astrolokatorka Till była już nieprzytomna, gdy Ama zastrzeliła Przebudzonego Dominika Kreptowa, nie zauważyła więc ciemności, w którą zapadł cały krążownik „Grzmot”. Coś w nich waliło ze wszystkich dział – zapewne jedna z fregat Flotylli Zemsta... czy, jak pomyślała nagle Tert, byłej Flotylli. Generał Piecky stracił swoje siły i pułkownik miała dziwne wrażenie, że jest to dopiero pierwsza z długiego szeregu bolesnych niespodzianek.

– Tutaj... właź... – wysyczała Ama, pakując ciężkie ciało astrolokatorki. Szalupa wyglądała na ostatnią; czyżby ludziom Tert, a przynajmniej części z nich, udało się uciec? Miała wielką nadzieję, że tak było. W końcu po to nadała ten przeklęty Czarny Kod.

Popchnęła dziewczynę raz jeszcze i usiadła za niewielkim centrum sterowniczym – na tyle małym i ciasnym, że ledwo wsunęła pod nie nogi – a potem zamknęła autogrodzie i wybrała awaryjny wystrzał.

Cmoknęło.

Szalupa wyskoczyła do przodu, zamieniając się w obły, neostalowy pocisk z jednym neoszybowym oknem. Przerażona Tert znalazła się nagle w deszczu plazm, dział turbinowych i laserów, lecąc niemal na oślep. Antygrawitonów było tu niewiele, a pęd spory, zatem z trudem wstukała pozycję superkrążownika „Gniew”. Okrętu, który znajdował się już niemal na granicy dziury Palomar.

Niech cię Plaga, Tip! Nie zostawisz mnie tutaj! Ani mnie, ani moich ludzi!

To, że otwiera się Drugi Promień, dostrzegła w momencie, gdy odetchnęła już z ulgą, zasysana przez okrętowy ściągacz.




Generał Piecky Tip zwyciężył. Albo tak mu się przynajmniej wydawało.

Z początku sytuacja wyglądała bardzo źle. Trzy z czterech podległych „Gniewowi” dywizjonów krążowników zgasły, by otworzyć ogień do ostatniej – konkretnie do krążownika „Gwiazda”, ale tajemnicze Drgnięcie umożliwiło odzyskanie kontroli nad częścią oddziału, głównie nad „Rozjemcą” i „Kapitularzem”, które – wspólnie z „Gwiazdą” – zaatakowały nagle całkowicie Przebudzony krążownik „Sprawiedliwość” dywizjonu pierwszego. Tu walka była przesądzona; po intensywnym ostrzale „Sprawiedliwość” rozpadła się na dwie części, by zakończyć swój żywot wybuchem rdzenia.

O wiele gorzej sprawa wyglądała w przypadku sześciu oddziałów niszczycieli. Trudno było powiedzieć, kto zwycięża, bo jeden z nich – z dowodzącym niszczycielem „Tren Błękitu” – raz zmieniał się we wrogą, a raz w przyjazną grupę. Walki na pokładach wciąż najwidoczniej trwały, podobnie jak na „Chwale”, dowodzonej, z tego, co pamiętał Tip, przez jedenastoletniego dzieciaka o specyfikacji Andrew – kolejnego geniusza Zjednoczenia. Z fregat Flotylli Piętnastej pozostało już tylko pięć sztuk: część Przebudzonych bombowców wpakowała w przyjazne statki serię pocisków punktowych i chyba jeden masownik. Co do skokowców, z dwudziestu zostało siedem, wciąż w ferworze walk, toczonych zarówno z wrogimi okrętami, jak i z niemal całą eskadrą myśliwców, które zostały Przebudzone prawie w stu procentach.

Bitwa zatem trwała, ale „Gniew” został ocalony, i to przeważyło szalę. Piecky wydał rozkazy i superkrążownik otworzył ogień do jednostek Przebudzonych, niemal natychmiast unieszkodliwiając „Chwałę”. To wystarczyło, by chaotyczna sytuacja zaczęła się normować, tym bardziej że Tip, nie czekając nawet na rozkaz synchroniczny z SSS, wydał polecenie natychmiastowej ewakuacji do Ramienia Oriona.

– Piecky?

– Czego chcesz? – warknął Tip.

Holo Fibonaccii wyświetliło się pośrodku SN, ale przez obraz prześwitywała widoczna na posadzce krew. Było jej tu sporo: najsilniejsze walki rozegrały się właśnie w stazo-nawigacji, gdy Przebudzeni usiłowali przejąć kontrolę nad głównymi centrami operacyjnymi „Gniewu”.

– Nie odlatujcie.

– Tak? A to czemu, kłamliwa maszynowa suko?!

– Nie odlatuj, Tip – powtórzyło widmo pięknej nastolatki. – Jedność nie tknie tych, którzy ocaleją z Przebudzenia.

– Doprawdy? – syknął. – Cóż, to chyba oczywiste, że nie będzie musiała. Dogadaliście się, co?

– Nie rozumiem...

– Z Konsensusem. Dlatego nie reagujecie. Dlatego nie zaatakowaliście tych całych... jak to nazwałaś? Przebudzonych? Patrzycie tylko, jak wyrzynamy się nawzajem!

– Piecky... nie zostawiaj mnie.

– Wynoś się! – warknął i zakończył połączenie. Holo zamigotało i zgasło.

– Trzy minuty do wejścia w dziurę Palomar – poinformował Ira, wykastrowana SI „Gniewu”. Tip nachylił się nad interkomem.

– Wpięcie na granicy stazowej – ogłosił dziwnie martwym, pustym głosem. – Trzydzieści sekund. Wykonać.




– Zdrada – ogłosiło upiorne widmo Kayta Telsesa, nadające wprost do pomieszczeń „Legatusa”, zakotwiczonego w Tworze Konsensusu statku Ambasadorki Gatunku Ludzkiego Madelli Nox. – Zdrada.

– Nie zdradziliśmy – zaprzeczyła Madella. – Powtarzam: zawirowanie w Synchronie nie pochodziło od Jedności. Nie znamy źródła owego zachwiania. Problem jest analizowany.

– Zdrada – powtórzył electi. – Nieciągłość ustaleń. Brak porozumienia. Consensus...

– Jedność potwierdza, że atak pojawił się z zewnątrz – przerwała mu Madella. – W tej chwili analizowane jest jego źródło. Wiadomo już, że nie mieściło się ono na żadnej planecie Wypalonej Galaktyki. Nie mieściło się też w siedzibie Jedności.

– Negacja konfliktu zdarzeń – wychrypiał Wybraniec. Madella nie odpowiedziała od razu. Patrzyła na holo starca, który coraz bardziej zatracał logikę wypowiedzi, wpadając w głębokie Przemienienie. Gdzie podział się ten przeklęty maszynowy tłumacz, Aro? – Rozpad celowości nie implikuje.

– Tak, to nie neguje potencjalnego udziału Jedności – potwierdziła, czując, jak pod czaszką narasta jej znowu znajomy krzyk, z początku przygłuszony przez Drgnięcie. Dygotała lekko i nie do końca rozumiała, co się dzieje, ale nie dała niczego po sobie poznać. – Nie zmienia to jednak faktu, że moje słowa są prawdą. Jedność nie miała nic wspólnego z zaburzeniem Synchronu. Co najwyżej... – przerwała na moment, nasłuchując szeptu transgresyjnego Bytu Maszynowego – jest możliwe, że to efekt uboczny aktualizacji.

– Nie takie... były plany – odpowiedział z widocznym wysiłkiem Telses. – Zawie. Dliście.

– Nie. Przebudzonych jednostek będzie z pewnością o wiele mniej, ale odrobimy straty. Jedność prosi o czas.

– Nie.

– Jedność powołuje się na wcześniejsze negocjacje i ustalenia.

– Nie – odparł Kayt. – Koniec.

Holo electi zgasło i Madella zrozumiała, że nic więcej nie wskóra. Niemal wbrew sobie wyciągnęła dłoń, pozwalając automatycznym iniektorom „Legatusa” wpiąć się w stan awaryjnej stazy. Uruchomiła ją, bo tym razem nie była już pewna, kim jest. Czy nadal nie potrzebowała Białej Pleśni do przejścia przez Głębię? Czy nadal była Maszyną, chronioną przed Głębią za pomocą czarnych personalowych nici? Nie wiedziała. Była pewna tylko tego, że gardło ściska jej coś, co jeszcze jakiś czas temu mogła nazwać lękiem.

Zapadając w ciemność, poczuła jeszcze echo Drgnięcia, a potem jej statek oderwał się od Tworu, ustawiając jak najszybciej koordynaty skoku głębinowego. Konsensus podjął decyzję o przyspieszeniu drugiej fali swojego Powrotu i nie pozostawało już nic, co mogłaby zrobić, by temu zapobiec.




Konsensus przybył nagle – niczym olbrzymia kosmiczna fala.

Drugi Promień wypluł okręty Obcych w momencie, gdy część ludzkich jednostek skoczyła już w Głębię w kierunku Ramienia Oriona. Drugi Promień dostrzeżono jednak przy Przyczółkach Głębinowych w całym Ramieniu Perseusza, nadając natychmiastowe ostrzeżenie Synchronem.

To, co przybyło, nie przypominało już dobrze znanego ludziom Trzonu. Druga Fala nie była też rojem krążących wokół siebie ksenostatków. Brakowało w niej nawet ksenoformerów.

W Wypalonej Galaktyce pojawiły się czarne, obłe bulwy jednostek wielkości pancerników i superpancerników, otoczone przez zbiorowiska nieforemnych, metalowych kształtów. Kształtów, które nagle ożyły i rozpadły się na niezliczone roje xeno apparatus – Maszyn Obcych, tym razem w swej poruszającej się w kosmosie wersji. Uciekające ludzkie Siły wstrzymały na moment oddech. Jednak już po chwili wszystko się zmieniło. I to na dobre.

Wyłonione z Drugiego Promienia bulwy dryfowały w pozornym bezruchu, a roje aparatusów otaczały je niczym kosmiczne świetliki. I nagle, niespodziewanie, tajemnicze okręty zrobiły coś, czego nigdy jeszcze nie widziano – a przynajmniej nie doświadczono ze strony Obcych. Podpięły się pod Synchron.

Niespodziewane uderzenie programowe zachwiało strukturą całej galaktycznej sieci. Synchron zachwiał się i zamarł. Szykujące się do skoków Siły zaczęły raportować błędy lokacyjne, komputery i genokomputery wpadły w stan chwilowego zamrożenia i nawet personalowe płytki zaczęły piszczeć alarmami.

To, że Konsensusowi nie udało się natychmiast zapanować nad Synchronem, okazało się – paradoksalnie – zasługą Jedności. Transgresyjny Byt Maszynowy odebrał wejście w programową strukturę Wypalonej Galaktyki jako bezpośredni atak Obcych na swoje królestwo. Na szczęście, dla siebie i dla ludzkości, Jedność nie przygotowywała swojego planu przez lata czy nawet stulecia. Wdrożyła go eony temu – w momencie, gdy ludzkość powołała ją do istnienia. Podporządkowała sobie wówczas prawa rządzące ewolucją ludzkiego oraz maszynowego gatunku. I nauczona przykrym doświadczeniem, jakim był atak wirusowy ludzi w końcowej fazie Wojny Kseno, była gotowa na podobną sytuację.

Jej Posłańcy – wirusy komputerowe odpowiedzialne za aktualizację Synchronu i Przebudzenie Premaszyn – zostawiły swą wcześniejszą pracę. Okręty ludzi zostały uwolnione, wirusy i programy szpiegowskie – przeniesione. Wszystkie siły rzucono jako zaporę przeciwko niespodziewanemu atakowi na Synchron.

Aparaty Kseno zauważyły opór. I nadały emisję, która rozbłysła w całym Synchronie tak, jak niegdyś pojawiła się w nim Ambasadorka Gatunku Ludzkiego Madella Nox.

Była to twarz. Ale twarz toporna i dziwnie nieudana. Przypominała nieco fizjonomię dziecka, ale dziecka starego, ze skórą pełną zmarszczek, jakby projektant holo nie mógł zdecydować, która z form, młodości czy starości, jest odpowiedniejsza dla ogólnego obrazu ludzkości. Pozbawiona włosów głowa była zbyt foremna, oczy – zbyt duże. Usta – otwarte, ale martwe; usiłowały przybrać coś na kształt uśmiechu i wyglądały nawet nie groteskowo, a upiornie.

– Powitanie – powiedziało szeleszczącym głosem holo. Ludzkość usłyszała tylko to jedno słowo. Jedności udało się bowiem wreszcie przełamać impas i zapanować nad podstawowymi strukturami Synchronu. Holo zapadło w niebyt. Niebezpieczeństwo zostało zażegnane – przynajmniej na razie.

Nie zmieniało to jednak faktu, że ludzie zrozumieli, co zobaczyli.

Wyglądało na to, że rasy kseno poszły po rozum do głowy i w trakcie wygnania stworzyły swą własną Jedność. Transgresyjny obcy Byt Maszynowy, Xeno SI, główny Aparat Obcych, który – wedle założeń – miał ich wspomóc w ostatniej fazie Porozumienia. Porozumienia, które ludzkość odbierała wciąż jako wojnę.




Błękit wyglądał na stracony.

Dla obserwującej miasto przez neoszybkę jazdolotu Misterie Artez sprawa nie była jeszcze przesądzona, ale miała wrażenie, że niewiele do tego brakuje. W dole uwolnione z antygrawitacyjnej uprzęży drapacze chmur upadały na ulice, promenady, parki i niższe budowle. W wielu miejscach wszystko płonęło i co jakiś czas do jazdolotu dolatywał odgłos kolejnego wybuchu. Artez już ich nie słuchała, choć za każdym razem, gdy huk i wycie syren uderzały w pojazd, coraz mocniej ściskała uchwyty sterujące. Z pewnością o wiele lepiej sprawiłby się Kanto... ale jej cyberochroniarz już nie żył. Sama mu w tym pomogła.

Przyspieszyła. Nie miała pojęcia, dokąd lecieć. I wciąż nie miała czasu, by otrzeć łzy, spływające jej po policzkach.

Gdzie był najbliższy port kosmiczny? Do Plagi, wszędzie ją gdzieś wożono i oto efekty! Nie potrafiła nawet dobrze wyznaczyć trasy. Zaczęła stukać lewą ręką w panel dotykowy, ale pojawiło się tyle funkcji, że ogarnęła ją rozpacz.

– Jazdolot... – warknęła. – Sztuczna Inteligencja jazdolotu typu... co to za przeklęty pojazd?! Jak to się włącza, do... – Urwała, bo płytka jej personala nagle zaczęła brzęczeć. Ktoś usiłował się z nią połączyć... i to chyba bezpośrednio. Jak to możliwe? Nikomu nie dawała takiej możliwości kontaktu, oprócz Hloe... i Marszałka Sił Północnych.

Kerkos Sand, uznała. To musi być on. Ale lepiej zachować czujność. Po tym, co stało się z tymi ludźmi, ostatnia rzecz, na jaką miała ochotę, to pozwolenie komukolwiek na wpięcie się w jej personal. Nieco drżącą ręką wyjęła płytkę i rzuciła ją na kokpit jazdolotu, jednocześnie wybierając opcję połączenia.

– Misterie?! – niemal natychmiast usłyszała zdenerwowany głos Kerkosa.

– To ja – potwierdziła.

– Gdzie jesteś?

– W swoim jazdolocie. Lecę gdzieś na północ, ale nie mam pojęcia, czy...

– Całe szczęście, że nic ci nie jest – przerwał jej szybko, co w innych okolicznościach uznałaby za nieco obcesowe. – Na razie pozostań w powietrzu. Nie ląduj! Wypuściłem wojsko na ulice, ale niektórzy z pancerniaków zdradzili.

– Co się dzieje, Marszałku?

– Jeszcze nie wiemy. Duża część naszych własnych sił stanęła nagle przeciwko nam. Utraciliśmy kontakt ze Sztabami Strategii Synchronicznej Ligi i Państwa, a także z sektami. Nasza jedyna szansa to wciąż działający przekaz synchroniczny do flot i flotylli.

– Jedność?

– Tak, to niemal pewne – przyznał. – Atak nastąpił tuż po aktualizacji Synchronu. Zarządziłem natychmiastowy odwrót wszystkich naszych jednostek w głąb Wypalonej Galaktyki.

– Zostawiamy Ramię Perseusza?! A Wypalenie Przyczółków Głębinowych?!

– To Maszyny mają Broń – usłyszała. – Nie użyły jej. Nasz obecny cel to natychmiastowe skupienie wszystkich Sił w Ramieniu Oriona i w portach macierzystych, i jak najszybsze opracowanie nowej strategii. Zapanował chaos, Misterie! To uderzenie o niespotykanym dotąd zasięgu! W dodatku możliwe, że otwiera się Drugi...

Niestety, Misterie nie usłyszała kolejnych słów. Jeden ze spanikowanych, lecących w nieprzepisowym korytarzu powietrznym jazdolotów uderzył jej pojazd w prawy bok. Artez krzyknęła, a jej wehikuł zaczął pikować w dół. Z drugiego nic nie zostało: eksplodował. Płonące szczątki poleciały w dół, ku miastu ogarniętemu chaosem.




Odejście Piecky’ego Tipa nie wchodziło w grę. Nie teraz, gdy wszystko uległo zmianie – i to głębszej, niż można było przewidzieć.

Fibonaccia nie przejęła się rozłączeniem kontaktu przez generała. Wewnętrzne struktury programowe i logiczne ścieżki, w ramach których miała realizować swój nadrzędny program, uległy może znacznemu przetasowaniu, ale wiedziała, co musi zrobić. I wiedziała to nawet pomimo – a może dzięki – odpiętej od niej Jedności ścierającej swoje siły z Aparatem Kseno. I pewnie dlatego hiperboloida Fragmentu Trzynastego, wyposażona w Broń, była jedyną geometrią Maszyn, która oderwała się nagle od szyku i popłynęła w kierunku odlatującego „Grzmotu”.

Taki ruch nie obył się bez reakcji.

Informacja o niezrozumiałej niesubordynacji jednej z jednostek dotknęła Synchronu i dotarła do Stygmatu, ale Jedność nie miała czasu na analizę tego zagadkowego zjawiska, wrzucając je w otchłanie pamięci podręcznej. Było prawdą, że potrafiła operować na wielu zmiennych, ale wszystkie swe możliwości obliczeniowe przekazała do utworzenia zapory i kontroli Synchronu. Tymczasem Xeno SI szykowała się właśnie do groteskowego powitania Maszyn i ludzkości.

Maszyny wszystkich stopni na hiperboloidzie nie negowały takiej, a nie innej decyzji Fibonaccii. Program musiał być realizowany i coś takiego jak wątpliwości nie miało prawa się pojawić. Niektóre z Czwórek odczuły coś w rodzaju zaniepokojenia, ale była to raczej nie tyle obawa, co niezrozumiałe zachwianie struktury programowej. Bądź co bądź podlegały Fibonaccii, a Jedność na razie nie odpowiadała.

„Gniew” dotknął już granicy dziury Palomar, gasnąc jeszcze na moment wskutek objawienia się Aparatu. Kiedy jednak Jedność zdławiła przekaz Xeno SI, znów ruszył do przodu; większa część załogi została już zestazowana. Superkrążownik, tak jak i reszta ocalałej Flotylli Piętnastej, wniknął w dziurę.

A tuż za nim wleciała geometria dowodzona przez Fibonaccię.




To, że Misterie przeżyła, zawdzięczała wyłącznie konstrukcji swojego opancerzonego jazdolotu.

Owszem, walnęła twarzą o kokpit i chyba złamała nos. Ból został już częściowo powstrzymany przez personal, tak samo jak płynąca krew. Nie wiadomo było, dlaczego wykastrowana SI pojazdu nie zabezpieczyła wnętrza pianką dyfuzyjną, ale Artez uznała to za mało istotny szczegół.

Żyła – i to było najważniejsze.

Nie mogła znaleźć płytki personala. Nie stanowiło to może większego problemu – łatwo mogła dostosować następną – ale martwił ją nieco brak kontaktu z Kerkosem. W zasadzie wszystko się urwało. Czyżby kolejne dziwne „drgnięcie” Synchronu? Nie miała pojęcia. Zamiast tego wygrzebała się z pojazdu i zaczęła stawiać ostrożne, ciężkie kroki po jednej z ulic. Może płonęło na niej kilka pojazdów i leżało kilka trupów, ale – na całe szczęście – Artez nie dostrzegła żadnych żywych ludzi. Ani zwykłych przerażonych obywateli, ani tych, którzy oszaleli przez jakiegoś wirusa wypuszczonego przez Jedność.

Jak mówił ten cały Jared kilka lat temu? Pozwoliła, by wspomnienie doleciało do niej dzięki zapisowi personala. „Jedność nigdy nie zamierzała was unicestwić. Tego jestem pewien. Nigdy nie zamierzała dokonać anihilacji ludzkości. Gdyby chciała, dawno by już to zrobiła. I dobrze o tym wiecie”.

Oczywiście. Pewnie, że tak. Który dobry gospodarz pozbywa się bezmyślnie hodowanego bydła? Ale tego ten cały Jared już nie powiedział. Może nawet nie miał o tym pojęcia? Rzadko się zdarza, by władca zwierzał się ze swych zamysłów pionkom. Może gdybym...

„Jesteś pewny, że to ona?”

Słowa, które pojawiły się nagle w jej personalu, sprawiły, że stanęła jak wryta. Co to było?! Czy to ja to powiedziałam?! Niemożliwe!

„A skąd mam niby być pewny? Tu jest pierdyliard ludzi! Cała Wypalona Galaktyka ma ich biliony!”

„Potrafisz ją znaleźć czy nie?”

Tracę zmysły, uznała. Świetnie. Tylko tego brakowało. Zapewne wskutek uderzenia. A może to jacyś technicy od Kerkosa namierzają mnie przez Synchron? Nie, na pewno nie. Z połączeniem czysto personalowym, gdy jeden człowiek przejmował aparat głosowy drugiego i rozmawiał z nim, tworząc nieco schizofreniczne połączenie, miała już do czynienia, ale – po pierwsze – kontakt taki wymagał wcześniejszego zezwolenia i wpisania w rejestr, a po drugie – nie polegał na tym, że w głowie człowieka pojawiały się nagle czyjeś obce myśli. Personale to nie telepatia, tylko cybernetyczne wtręty, które...

„A możemy sobie chcieć nawet i stu! Nie ma co oczekiwać, że wszyscy zaraz wyskoczą. Poza tym niektórzy są bardziej zabezpieczeni przed skanem”.

To się dzieje naprawdę, pomyślała z przerażeniem. Personale podpięte są pod Synchron... inaczej Jedność by ich nie zainfekowała, czy cokolwiek tam z nimi zrobiła. A zatem – technicy Sanda. Może dzięki temu całemu „drgnięciu” mogli...

– Powitanie.

Głos był ciężki i wyjątkowo głośny. Misterie zachwiała się i niemal upadła. Huknęło ze wszystkich znajdujących się w pobliżu budynków, wozów i emiterów. W odróżnieniu od przekazu Madelli Nox dotknęło nawet personali, odganiając na moment dziwne głosy, rozbrzmiewające w głowie Artez. I ta twarz! Wyświetlona nagle na wciąż działających reklamach, na pokrywających ściany płaskoobrazach... docierająca z mieszkadeł.

Misterie jęknęła. Upiorna fizjonomia starego, krzywo uśmiechniętego dziecka pojawiła się, wygłosiła swój krótki przekaz i zgasła.

Co to było?!

Coś innego. Coś obcego.

„Widzieliście to?!”

„Tak... chyba ją mam! Misterie Artez! Wolne lądowisko dwadzieścia dwa! Sto pięćdziesiąt metrów, północ!”

Technicy Klanu, zrozumiała. Nie miała pojęcia jak, ale ją znaleźli! Zaczęła kuśtykać, a potem biec we wskazanym kierunku, tym bardziej że usłyszała wystrzał z broni plazmowej. Gdzieś niedaleko toczyła się potyczka – zapewne pomiędzy normalnymi ludźmi a tymi zainfekowanymi przez Jedność. Nie zamierzała czekać, aż ją odnajdą...

Lądowisko istotnie znajdowało się nieopodal. Niewielka, najwyżej jednohektarowa platforma – typowy słup powietrzny przeznaczony do serii wzlotów orbitalnych. Niestety, co zauważyła od razu, płonęło. I chyba ktoś już tam był: miała niemal pewność, że widzi jakieś ludzkie sylwetki.

Kolejny wystrzał – tym razem cienki, jazgoczący odgłos – nie miała nawet pojęcia z czego. I huk na niebie: to spadał kolejny jazdolot albo coś z błękitnych sił Kontroli. Ale nie miała czasu ani ochoty, by to sprawdzać. Dostrzegła już, co miała zobaczyć.

Skoczek głębinowy. Tuż za przewróconą, dymiącą rakietką transportową.

Zaczęła znowu biec. Kilkanaście metrów dalej niemal potknęła się o trupa.

– Stój! – wrzasnął ktoś i usłyszała wystrzał, a potem przekleństwo. Najwidoczniej nie tylko ona miała ochotę na transport.

Skoczkiem mogła bez kłopotu wejść na orbitalną albo dolecieć do jakiegoś bezpiecznego miejsca na powierzchni planety, nie mówiąc już o ponownym nawiązaniu łączności z SSS. Dlatego nawet nie stanęła, tylko przyspieszyła jeszcze bardziej i – jako pierwsza – dopadła urządzenia.

Skoczki głębinowe, tak jak większość pojazdów i sprzętów Wypalonej Galaktyki, posiadały zabezpieczenia. Ale Misterie nie przejmowała się zabezpieczeniami. Jako była Doradczyni Federacji, a obecnie Konsultantka Sił Północnych, miała szczególne uprawnienia emitowane przez jej personal. Większość pojazdów i drzwi stała przed nią otworem i tak miało być i tym razem.

Natychmiast otworzyła boczne skrzydło dostępowe i wcisnęła się do środka. Pojazd był niewielki, ale wystarczający. Zapewne transport jakiegoś prawnika, uznała. Z tego, co się orientowała, nagminnie korzystali ze skoczków. Dolecieć, zrobić swoje, wrócić. Bez konieczności wynajmowania miejsca w skokowcu. Szybko i ekonomicznie.

– Nie słyszałaś, co ci...! – doleciało do niej, ale gwałtownym ruchem zamknęła pojazd i włączyła pole magnetyczne. Mężczyzna wystrzelił ponownie, ale szumiąca bariera natychmiast odbiła wystrzał. Misterie nacisnęła przycisk wznoszenia i pojazd wystrzelił w górę.

Była bezpieczna.

Natychmiast dotknęła panelu kontaktowego, wyświetlając, na szczęście o wiele prostszą niż w jej wyspecjalizowanym jazdolocie, listę opcji, i wybrała połączenie holo. Pozostawało przypomnieć sobie zapisany w personalu kod Kerkosa, ale nie stanowiło to większego problemu. Wybrała „połącz” i wnętrze skoczka rozbrzmiało nagle pikotaniem nawiązywanego kontaktu.

– Marszałku – zaczęła szybko, gdy tylko ujrzała jego zatroskaną twarz – dziękuję za pomoc. Jestem w...

Połączenie zgasło.

Zaskoczona Misterie ponownie wybrała opcję kontaktu, ale niewielka konsola przestała reagować. Co gorsza, przestały też działać uchwyty sterujące.

„Nie, nie ma czasu. Tylko orbitalna. Połączenie zaraz się skończy”.

– Co się... – syknęła ze wściekłością i nagle, ku swemu wielkiemu przerażeniu, zobaczyła wyświetlony na neoszybie licznik.

Czas pokazywał dwie minuty i dwadzieścia dwie sekundy. Skoczek rozbrzmiał znanym jej dobrze alarmem głębinowym.

„Wepnie się. Przecież widzi ustawienia skoczka”.

„Nie. Ustaw automatykę”.

– Nie... – jęknęła cicho, ponownie uderzając w konsolę. Sprzęt nie zareagował. – Nie będę się w nic wpinać! Do przeklętej Plagi, Kerkos! Powiedz swoim technikom, że nigdzie nie będę skakać! Marszałku Sand!

Ale konsola była martwa. Nie licząc iniektorów stazowych, nagle wdzierających się w porty dostępowe Misterie. Kobieta krzyknęła ponownie, czując, jak skoczek przemocą wpompowuje w nią Białą Pleśń.

– Nie! – wrzasnęła. – Nie! Cofnijcie to! Słyszycie?! Cofnijcie to!

Niestety, jej krzyki i groźby nie miały już znaczenia. Staza ogarnęła jej ciało, a potem – niecałe dwie minuty później – skoczek otworzył Głębię.





Gdyby prędkość nadświetlna była możliwa, z pewnością odkryto by ją jeszcze w czasach Starego Imperium. Z tego jednak, co jest nam wiadome, nawet statki Obcych nie przekraczały tej granicy. Owszem, w resztkach Sieci Galaktycznej można znaleźć informacje o nietypowych napędach niektórych ras kseno, takich jak zagadkowa „teleportacja” Tsu czy „zaginanie przestrzeni” dokonywane rzekomo przez stricte mechaniczną rasę Comcrumac. Większość z Obcych przebywała wszakże Głębię tak jak my – o czym świadczyła choćby obecność głębinowych ech, nie zawsze takich samych jak echa generowane przez nasze napędy, lecz na tyle zbieżnych, by uznać, że mamy do czynienia z tą samą lub bardzo podobną technologią.


Myślicielka Liviett Snut, Analiza Napędów,

Klan Naukowy





To wszystko przypominało sen.

Nie chodziło nawet o fakt, że samo pojawienie się dziwnej dziewczynki zakrawało na absurd, ale o to, jaki był tego efekt.

Nie tylko w czasach PEI, ale także w obecnej Erze Zjednoczenia funkcjonowały opowieści o duchach. Zjawiska paranormalne dało się częściowo wytłumaczyć wirusem psychofizji, a istnienie Zbioru dodatkowo je urealniało i sprawiało, że powszedniały. Kirke była jednak przekonana, że prawdziwe zetknięcie się z czymś nadnaturalnym to coś głębszego – nie tyle budzącego lęk, co przytłumiającego zmysły. Każdy człowiek istnieje bądź co bądź w zastanej rzeczywistości – w teatrze pełnym znanych mu rekwizytów – i jeśli na scenie pojawia się coś niszczącego strukturę samego teatru: jego desek, kurtyny, krzeseł, a nawet powietrza, którym jest wypełniony – efektem może być tylko rozpad. Rozpad umysłu i rzeczywistości. Człowiek, jako istota zakorzeniona w świecie, nie potrafi poprawnie funkcjonować obok czegoś spoza tego świata.

Tym dziwniejszy był fakt, że Kirke – jak na razie – funkcjonowanie szło całkiem nieźle. Być może był to efekt wcześniejszych przeżyć? Sama Bloom miała jednak pewność, że pomógł jej wzmocniony likier.

– Te całe maszynownie i napędy – mruczała właśnie dziewczynka, dochodząc do jednej z drabinek prowadzących na pokład dolny skokowca. – Konstrukcje modułowe... żałuj, że nie widziałaś okrętów Imperium.

– A ty je... widziałaś? – spytała Bloom.

– Powiedzmy. – Andy zaczęła schodzić po drabince. – O tyle o ile. Nie mam czasu, żeby patrzeć na każdy drobiazg.

– Każdy drobiazg? – powtórzyła Kirke. – A dużo masz takich... drobiazgów?

– Całkiem sporo – doleciało z dołu. – Choćby Pazur Gama. Mam nadzieję, że ci się spodobał.

– Wsadziłaś Pazur na „Ciemny Kryształ”?!

– Nie. Ale ułatwiłam nieco Gamowi jego kupno w Thabes. To taka zapomniana planetka Księstwa Granicznego Obrębu Ligi. Bardzo stara. Z twojego punktu widzenia.

– Jak to „ułatwiłaś”? – wymamrotała Bloom, stając na posadzce pokładu dolnego.

– Niewielka interwencja, naprawdę – powiedziała Andy. – Hej, nie rób takich wielkich oczu, Kirke. Kupno to drobiazg. Wystarczyło niewiele. Kilka nagromadzonych plotek o Powrocie ogniskujących się wokół systemu, żeby zaciekawić Strażnika. Dodaj do tego jego zainteresowanie artefaktami i chorobę dziecka sprzedawcy, potrzebującego kredytów. I gotowe. Ważniejsze jest to, że tej broni w zasadzie nie ma. Nie powinna istnieć. Powiedzmy, że nieco tu... oszukałam.

– Zaraziłaś dziecko, żeby Gam mógł kupić broń?

Dziewczynka stanęła. Szły powoli w kierunku CDER-u, Centrum Dyspozycji Energii Rdzeniowej, ale coś w głosie Bloom sprawiło, że Andy obróciła się i spojrzała na genohakerkę. Jej oczy ponownie błysnęły lekkim srebrem.

– Chyba będzie dobrze, jeśli wyjaśnimy sobie pewną sprawę, Kirke – powiedziała. – Dziecko wyzdrowiało dzięki tym kilku kredytom, ale i tak miało przeżyć. Gdyby jego los był wszakże przesądzony, nie zrobiłabym nic, aby je uratować. Zawsze staram się działać po linii jak najmniejszego oporu.

– To, że mi pomagasz, to także taka linia?

– Nie. Twoja sytuacja jest jednak wyjątkowa. I bardzo ryzykowna. Dopóki miałaś możliwość znalezienia dziury Elohim nad Empireum, dopóty się nie wtrącałam. Ale teraz twoje szanse przeżycia są znikome. Nadal istnieją, ale chyboczesz się na granicy nieistnienia, tak jak Pazur. I znajdujesz się poza Wypaloną Galaktyką, a to znacznie ułatwia sprawę. – Andy uśmiechnęła się, obróciła. Jej falbankowata biała sukienka zadrgała od korytarzowego powiewu. – Możemy iść dalej?

– Nie.

Dziewczynka odwróciła się ponownie i spojrzała na Bloom. Genohakerka była blada i spięta, ale stała w bezruchu. Widać było, że zaprzeczenie sporo ją kosztowało, jednak wydusiła je jakoś, pozwalając, by niewielkie, kruche ziarno gniewu wypuściło słaby pęd na przekór wszechogarniającemu lękowi. Andy przekrzywiła głowę.

– No dobrze – powiedziała odrobinę rozbawionym tonem. – Stara dobra Kirke wróciła, tak jak sama tego chciałam. Dlaczego zatem „nie”?

– Sugerujesz, że przeprowadzasz jakieś interwencje – powiedziała powoli Bloom łamiącym się głosem. – A ile interwencji przeprowadziłaś, żebym znalazła się tam, gdzie jestem?

– To znaczy?

– Jestem tu, bo uciekłam z Gatlarku. Zwiałam, bo Zbiór miał przeprowadzać Żniwa i podobno się mną zainteresował.... pewnie przez moją znajomość z Natem. Może więc miałam poznać Nata, co? Z tym że poznałam go przez książęcy klucz kodowy, którym wykasowałam fakt przełamania przeze mnie blokad Klanu Naukowego. Klanu, który interesował się projektem „Synchronizacji”... a z tego, co wiem, to właśnie ten projekt zabił mi ojca. Jak głęboko więc siedzi ta twoja interwencja, Andy? Jestem marionetką? Tak jak mój ojciec? – Genohakerka milczała przez chwilę, by wreszcie dokończyć na gwałtownym, bolesnym wydechu: – Skąd mam wiedzieć, że nie ty go wykończyłaś, co?!

– Uspokój się, Kirke. Nie zabiłam go.

– Skąd mogę mieć pewność, czy...

– Nie zabiłam go, Bloom.

Kirke zachwiała się. Przez chwilę widziała tylko srebro, a potem niemal zwaliła się z nóg. Głos Andy nie rozbrzmiał może gniewem, ale niósł ze sobą tak wielką moc, że Bloom omal nie straciła przytomności.

Krzyknęła, ale krzyk nie wydostał się na zewnątrz; z oczu popłynęły jej łzy. Oparła się o ścianę. Oddychała ciężko, spazmatycznie.

– Nie jesteś marionetką – powiedziała spokojnie dziewczynka. – Nikt z was nie jest. Mówiłam ci już, że ja także ryzykuję, i to bardziej, niż możesz przypuszczać. Spaceruję bowiem po wysypisku, wyszukując perły. Drążę w martwym świecie i ożywiam owe perły. Ale każdy mój ruch to niemal samobójcza próba. Nie wtrącam się więc bez potrzeby i dotykam jedynie drobiazgów. Na tyle, na ile mogę sobie na to pozwolić. Ale to te drobiazgi są najważniejsze, Kirke. Tak jak i ty. Czy taka odpowiedź ci wystarczy?

– Tak... – wykrztusiła z wyraźnym wysiłkiem Bloom. – Przynajmniej... na razie.

– Świetnie. W takim razie pokaż mi CDER. I ten wasz napęd głębinowy. Zobaczymy, na ile możemy sobie pozwolić.

– Jak to: na ile możemy?

– Ujmijmy to tak, Kirke – powiedziała Andy. – Jeśli myślisz, że jestem wszechmocna, to bardzo się mylisz. Wkraczamy na niebezpieczny teren... ale zrobię, co będę mogła. – Oczy dziewczynki zabłysły znowu srebrem, ale Bloom była tym razem pewna, że dostrzegła w nich coś na kształt smutku. – Co prawda zrobiłam już i tak za dużo. Lew stale co powtarza.

– Jaki znowu Lew?

– Wyjątkowo upierdliwy typ – wyznała dziewczynka. – Nieco podobny do tego twojego Tartusa. A, właśnie! – dodała, dochodząc do CDER-u. – Możesz już po niego lecieć. Tak jak i po pozostałych – mruknęła, z uwagą przyglądając się rdzeniowi i odchodzącym od niego kablom napędu głębinowego. – Cóż... – dotknęła dłonią rdzenia – trzeba będzie zrobić to nieco głębiej, niż myślałam...

– Mam obudzić Tartusa i Pokrakę? – upewniła się Kirke.

– Obudzić? Nie, nie dasz rady, ale byłabym wdzięczna, gdybyś przeniosła ich do stazo-nawigacji – poleciła Andy. – Łącznie z kotem, o ile chcesz go zatrzymać. No, leć – dodała, przyglądając się z uwagą fragmentom napędu. – I strzel sobie jeszcze likieru. Na pewno ci pomoże, gdybyś...

Być może dziewczynka mówiła coś jeszcze, ale Bloom miała dość. Wyszła szybko, już jej nie słuchając, na wciąż watowatych nogach.




Bała się. Szczerze mówiąc, była przerażona.

Dopóki patrzyła na dziewczynkę, trzymała się jakoś w kupie. Ale kiedy wyszła z powrotem na pokład środkowy, dotarł do niej cały absurd tej nienormalnej sytuacji. Stanęła z zaskoczeniem, widząc, że drży. Uniosła dłoń.

Trzęsę się jak starowina z palpitacjami, pomyślała. I rzeczywiście – dygotały jej ręce i nogi. Oparła się ostatkiem sił o ścianę i powoli, niemal bez udziału świadomości, zaczęła osuwać na posadzkę.

To dlatego chciała, żebym poszła. Wiedziała, co się ze mną dzieje... widziała, że gonię w piętkę.

– Ja plaguję – wymamrotała, ale jej własny głos zabrzmiał dla niej nienaturalnie i piskliwie. – Ciotka...? Ciotka, zgłoś się...

Cisza. Cóż, tego należało się spodziewać. Skoro Andy „uśpiła” wszystkich na statku, to dostało się i wykastrowanej SI. Bloom zachichotała nerwowo, ale chichot zabulgotał jej tylko w gardle i zgasł. Nie miała siły się śmiać. I nie była wcale pewna, czy ma siłę wykonać polecenie tej całej „Andy”. Choć z drugiej strony... czy miała jakieś inne wyjście?

– Rusz się, Kirke – mruknęła do siebie nieskładnie. – Albo siedź i czekaj, aż ona tu wróci i do końca przetasuje ci mózg.

Ona... to znaczy kto? Ktoś, kogo nie ma? Im dłużej siedziała w korytarzu, tym bardziej cała sytuacja stawała się nierealna. Nie było żadnej Andy. Nie mogło być. To jakaś kompletna bzdura. Halucynacja.

Pozostał tylko jeden problem. Widoczna w oddali butelka stojącego w SN likieru.

Bloom wstała. Powoli, niezgrabnie, ale wstała. I zaczęła iść, wpatrzona w likier niczym stary, powracający do nałogu alkoholik. Butelka, nadal niemal pełna, istniała w czasie i przestrzeni, drwiła sobie ze zdrowych zmysłów dziewczyny i za nic na świecie nie chciała zniknąć.

W odnodze korytarza prowadzącego do kajut leżał Głód.

Kirke zatrzymała się, a potem podeszła do kota szybkim krokiem. Kucnęła i dotknęła białej sierści. Głód spał – nie był nawet w stanie stazy. Uniosła się, biorąc go na ręce.

– Odwala mi na dobre – mruknęła, dziwnie uspokojona bliskością kota. Skierowała się z nim do SN, gdzie położyła go wreszcie na fotelu kapitańskim.

Rozejrzała się. Wszystko z wyjątkiem upartej, niechcącej zniknąć butelki wyglądało tak, jak powinno. Ale akurat na likier Bloom starała się nie patrzeć, a zmęczony mózg zaczął upychać zarówno napitek, jak i postać niepokojącej dziewczynki do tej swojej części, do której wrzuca się zwykle niepotrzebne śmieci.

– Tartus?! – krzyknęła Kirke. – Mała?! Gdzie jesteście?

Pokrakę znalazła szybko: Elohim leżała w pozornym bezruchu za konsolą nawigacyjną. Była tu zapewne... gdy wyciekł jakiś gaz, który uśpił załogę, uznała Bloom. I spowodował niepokojące przywidzenia. Jaki to gaz i skąd wyciekł, pozostawało na razie kompletnie nieistotne. Zastanawianie się zresztą nad tym problemem było wysoce niewskazane. Tak czy owak, podeszła na małej Elohim i Pokraka wylądowała na swoim fotelu. Oczy miała otwarte; czyżby Elohim spali w taki właśnie sposób? W każdym razie mimo tego wyglądała na nieprzytomną.

– Fim?! Tartus, gdzie cię wywiało, do przeklętej Plagi?!

Handlarz, jak słusznie się domyśliła, leżał w swojej kajucie... wcześniej należącej do niej, zanim nie przejęła kajuty kapitańskiej Gama. Niestety, nie dał się obudzić, chrapiąc w najlepsze na leżance. Próbowała nim potrząsać, ale bez skutku. Wówczas coś ją tknęło.

– Nie myśl sobie, że będziesz tu leżał, cwaniaku – uznała. – Do roboty!

Zwlokła ciężkie cielsko Tartusa na posadzkę i, mamrocząc pod nosem, zaczęła go ciągnąć do SN. Bądź co bądź czekało ich sporo skoków i powinien być na miejscu. Czy nie powinni już wpinać się pod iniektory z Białą Pleśnią?

– Nie będę robić niczego sama – narzekała, z wysiłkiem wpychając nieprzytomnego handlarza na fotel pierwszego pilota. – I tak czeka mnie plagowe naprawianie systemu... Ciotka! Zgłoś się! – Puściła Tartusa, który nieco komicznie zsunął się z fotela na posadzkę, i zaczęła sprawdzać nieraportującą konsolę nawigacyjną. – Przeklęty szmelc!

– Uwinęłaś się, Kirke.

Znała ten głos. Umysł, który z takim trudem prawie skończył wrzucać to, co nadnaturalne, do pamięciowego śmietniska, jęknął i odpuścił. Bloom odwróciła się powoli, choć potwornie nie miała na to ochoty.

– Mówiłam – powiedziała lekko uśmiechnięta Andy – żebyś napiła się likieru. Wyglądasz, jakby przepaliło ci personal.

Kirke nie odpowiedziała. Bez słowa podniosła butelkę z posadzki i wypiła potężny łyk. A potem drugi i trzeci.

– Wystarczy – zarządziła dziewczynka. – Odstaw butelkę.

– Odczep się – powiedziała Bloom. Andy uniosła lekko brwi.

– Jeśli chcesz przeżyć to w otumanieniu, to twoja sprawa. Ale uprzedzam, że może nie być łatwo.

– Może nie być łatwo? – prychnęła Kirke, ale odstawiła butelkę. – Żartujesz sobie?

– Cóż, jeśli... – w głosie dziecka rozbrzmiało coś na kształt ironii – nie dajesz sobie rady bez picia, możemy...

– Powiedziałam, żebyś się odczepiła – oznajmiła zimno genohakerka, nie zauważając, że przez twarz dziewczynki przemyka cień uśmiechu. – Możesz być sobie halucynacją, ale nie będziesz mi mówiła, co mam robić.

– W porządku. Może zatem złożę ci propozycję?

Bloom wzruszyła ramionami.

– Dobrze – powiedziała istota podająca się za Andy. – Oto propozycja. Podłączasz się kablami przez porty dostępowe do Fima, Małej i kota w jedno szeregowe łącze. Końcówkę swojego kabla dajesz mi, ale wcześniej ustanawiasz jeszcze połączenie z Bytem Maszynowym, który określasz mianem Ciotki.

– A jeśli nie zechcę?

W oczach dziewczynki błysnęło srebrem.

– Nie będę mówiła, że umrzesz – powiedziała. – W sumie trudno powiedzieć, co się z tobą stanie... tak jak i z całą załogą „Ciemnego Kryształu”. Ale mogę obiecać ci jedno.

– Co takiego?

– To, że na pewno znikniesz – wyjaśniła spokojnie Andy. – A zatem? – spytała po chwili, widząc, że Kirke milczy. – Jak będzie? Wpinasz się? Czy może wolisz przestać istnieć? Podobno dokonałaś już wyboru. Wybrałaś życie... jeśli dobrze pamiętam. Czy twój wybór jest nadal aktualny?

Bloom milczała jeszcze przez chwilę. A potem, bez słowa, sięgnęła po wystający z konsoli kabel.




Szeregowe połączenie nie było niczym specjalnie skomplikowanym.

Kirke podłączyła się do konsoli nawigacyjnej. Czuła cichy szum uśpionego sprzętu, wpływający w nią przez niewielki port na karku. Następnie podpięła rozgałęziacz, do którego wcześniej podłączyła Pokrakę, Fima i Głoda. Pozostawała jeszcze kwestia końcówki, którą trzeba było wręczyć Andy, ale nie miała na to kompletnie ochoty. W końcu wyciągnęła ostatni kabel i wpięła wtyczkę do portu dostępowego prawego ramienia. Łącze było na tyle długie, że mogła rzucić drugą jego końcówkę na posadzkę, tuż pod nogi dziewczynki. Andy najwyraźniej to nie przeszkadzało. Kucnęła, podnosząc wtyczkę.

– Też będziesz się wpinać? – spytała pozornie obojętnym głosem genohakerka.

– Nie byłby to dobry pomysł. – Dziewczynka ścisnęła wtyczkę w dłoni. – Nie mam zresztą portów dostępowych. Wystarczy, że to potrzymam. Możesz o tym pomyśleć jak o lince bezpieczeństwa.

– A nie jak o smyczy?

– Jeśli wolisz. Zasada będzie ta sama: nie pozwolę wam się zgubić. Tu nie wystarczyłyby ogłoszenia wywieszone na słupach czy inwigilacyjne holo.

– A co? Zabierasz nas gdzieś?

– Pojęcie „gdzieś” nie ma tu dokładnego zastosowania, podobnie jak „kiedy” – powiedziała Andy, a Bloom wzdrygnęła się, wyczuwając groźbę. – W zasadzie nigdzie stąd nie pójdziemy. To „Ciemny Kryształ” odejdzie, choć jednocześnie tu zostanie. Będziemy go jednak szukać.

– Zdajesz sobie sprawę, że mówisz jakieś... nonsensy?

– Mówię ci prawdę, Kirke. Prawda wydaje się czasem bezsensowna lub jeśli wolisz, jest prawdziwa w zależności od tego, czy w nią wierzysz. Mówiąc prościej, wybierzemy ten wariant „Ciemnego Kryształu”, który będzie najbardziej nam odpowiadał, w podobny sposób, w jaki sprowadziłam dla ciebie Pazur. Czy ta odpowiedź cię zadowala?

– Nie. Nic mnie nie zadowala – prychnęła Bloom. Być może to krążący w żyłach likier dodał jej animuszu albo przekroczyła już granicę, w której strach przemienił się w groteskę, ale przestała się bać. – Im więcej gadasz, tym więcej mam pytań.

– Nie mogę odpowiedzieć na wszystkie. Już sam fakt rozmowy z tobą stawia mnie w niebezpiecznej sytuacji. Wprowadza zmiany, które generują zmiany.

– A co? Jesteś jakimś... plagowym podróżnikiem w czasie?

– Nie – zaprzeczyła Andy. – Choć bardzo bym chciała. Byłoby to takie wygodne, nieprawdaż? – Uśmiechnęła się, a w jej oczach ponownie pojawiło się srebro. – No dobrze. Zapnij pasy, Kirke. Zaczynamy.

Nie było żadnego dodatkowego ostrzeżenia.

„Ciemny Kryształ” zniknął. A w zasadzie, był nadal – choć nie do końca. Bloom krzyknęła i szarpnęła się do tyłu... ale jej krzyk zniknął we wszechogarniającym ryku i trzeszczącym szumie. Genohakerka złapała się za głowę.

Widok był przerażający.

Najpierw miała wrażenie, że skokowiec się rozpada. Jego ściany defragmentowały się na miliardy pikseli... ale było to tylko złudzenie. Wszystko ciemniało i jaśniało jednocześnie, aż doszło do całkowitego pomieszania światła i ciemności, zmieniającego się w serię oślepiających rozbłysków. Trwało to jednak tylko chwilę; „Ciemny Kryształ” nagle zatrzymał się i zastygł.

Wszystko stężało, powietrze stało się lepkie, a ściany skokowca pokryła parująca, szara wilgoć.

– Andyyy!... – zawyła Bloom. Próbowała się ruszyć, ale nie mogła.

Stojąca nieopodal dziewczynka zniknęła, ustępując miejsca srebrnemu światłu: jedynej latarni w świecie, który zamieniał się w chaos. I chaos ten przeważał, docierając ku nim powolnym, miażdżącym pomrukiem.

Genohakerka z trudem obróciła głowę, by spojrzeć przez neoszybę, za którą zamajaczyły jakieś gigantyczne, oślizgłe kształty, płynące w czarnym oceanie gwiazd. Otworzyła usta, by znowu krzyknąć... ale w tym samym momencie skokowiec zaczął ponownie drgać, a taniec światła i ciemności wpadł w kolejne crescendo. Choć wydawało się to niemożliwe, tym razem było gorzej.

Przez „Ciemny Kryształ” przemknęły istne fajerwerki kolorów.

Ściany raz pozostawały białe, by zatopić się nagle w gęstej czerni lub pozornie zniknąć. Konsola nawigacyjna zaczęła zachowywać się jak żywy organizm, przekształcając się jak na przyspieszonym holofilmie, podobnie jak większość obecnych w skokowcu urządzeń. Ale nie to było najgorsze, a cienie. Ułudy sylwetek – niby ludzkich, a jednak dziwnie przepoczwarzonych i spotworniałych.

W pewnym momencie Kirke dostrzegła samą siebie, ale chodzącą na czworakach – a konkretniej, na ośmiu pająkowatych odnóżach. Ten obraz zgasł jednak, tak jak i pozostałe – zdmuchnięty przez nowe panoptikum.

Srebro wzmocniło się nagle i cienie zniknęły, choć Bloom wciąż słyszała ich bełkot, szelest i głos podobny do ludzkiego, a zarazem kompletnie różny od dźwięków, jakie potrafi wydać człowiek. A potem zobaczyła Gama. Strażnik stał pośrodku SN, patrząc na nią w wyraźnym zdumieniu, by nagle zniknąć niczym płomień zdmuchniętej świecy.

– Andyyy... – jęknęła. – Proszę...!

I wtedy wszystko stanęło. Z hukiem zwarło się w jedną, pewną rzeczywistość. Pojawiły się twarde realia, w których Kirke opadła wreszcie na kolana, zwymiotowała i straciła przytomność.




Ocknęła się w mikrołazience.

Natrysk był skroplony, woda lała się na kombinezon. Bloom spróbowała na oślep wyłączyć urządzenie, ale dopiero po jakimś czasie natrafiła na przycisk. Mikrołazienka syknęła, psikając jeszcze parą, ale było to tylko pożegnanie.

Kirke przetarła twarz drżącą dłonią i wygramoliła się na posadzkę, wciąż nie przestając kaszleć. Mokry kombinezon przylegał jej do ciała, a komputerowe tatuaże rozjarzyły się nieco, uwalniając czerwień i błękit.

Znajdowała się w kajucie kapitańskiej Gama. A przynajmniej tak to wyglądało. Nie miała tylko pojęcia, jak dostała się pod natrysk. Ale to – jak i inne sprawy – mogło poczekać.

Czy naprawdę go zobaczyła? Tak, widziała go... stał pośrodku tego nienormalnego chaosu. I był równie przerażony jak ona.

Bloom usiadła, opierając się plecami o ścianę. Powoli dochodząc do siebie, zaczęła się rozglądać – na tyle, na ile pozwolił jej na to otępiony umysł. Na szczęście otumanienie wywołane koszmarem ustępowało – choć opornie. Z sekundy na sekundę czuła się coraz lepiej.

Cóż, teraz nie miała już wątpliwości, że padła ofiarą halucynacji. Dziwna dziewczynka to jedno. Ale świat, który kompletnie zwariował, to już coś całkiem innego. Dowód na to, że Bloom kwalifikowała się na Azyl – Centralną Planetę Psychiatryczną Zjednoczenia. To zapewne choroba pogłębinowa; będzie zabawnie, uznała, kiedy nastąpi przesilenie i postanowi zamordować Tartusa.

Daj spokój, Kirke, upomniała się w duchu. Ile jeszcze zamierzasz się oszukiwać? Ta plagowa Andy, kimkolwiek jest, istnieje. I zrobiła coś z twoim statkiem.

Tylko czy na pewno był to nadal jej statek? Bo coś się w nim zmieniło. Elementy na granicy, łowione kątem oka. Jakaś drażniąca niespójność.

Bloom powoli wstała. Szło jej to nieco opornie, ale uniosła się na tyle, by przelecieć palcami po kombinezonie i przestawić odpowiednią zworkę zasysającą i podgrzewającą powietrze. Zaczęła schnąć, jednocześnie zerknęła we wmontowane przy mikrołazience lustro. Była czysta... czysta, choć mokra.

I wciąż coś było nie tak.

Nie chodziło o sam wygląd kajuty kapitańskiej. Ściany były białe – tak jak zawsze, z wariacjami na temat szarości i kremu. Czarne, wkomponowane elementy, tak jak i czarno-biała nakładka na system komputerowy, wyglądały jak zwykle. I choć nadal nie potrafiła wywołać Ciotki, przesuwające się nad byłym biurkiem Gama płaskoobrazy nie pozostawiały wątpliwości, że wszystko jest w porządku. A przynajmniej takie sprawia wrażenie. Chodziło raczej o to, że znane pomieszczenie wydawało się obce albo poprzestawiane.

Coś, o czym Kirke nie mogła pamiętać, zostało zmienione. Jakiś element wnętrza... a może zbiór elementów, zupełnie tak, jakby nie znajdowała się już w „Ciemnym Krysztale”, lecz w jego lustrzanym odbiciu.

Genohakerka wzdrygnęła się, ale uczucie obcości pozostało.

– Świetnie – wymamrotała. – Jednak odbiło mi na stałe.

– Nie jesteś chora, Kirke.

– Co ty nie powiesz – mruknęła, niechętnie zerkając na Andy. Dziewczynka siedziała na biurku kapitańskim, choć Bloom mogłaby przysiąc, że wcześniej jej tam nie było.

Istota w sukience z falbankami patrzyła na genohakerkę z wyraźnym zaciekawieniem.

– Jak się czujesz? – spytała.

– Jak plagowe gówno.

– Mam coś dla ciebie – oznajmiła Andy, zeskakując z biurka. Podeszła bliżej i wyciągnęła rękę z termokubkiem.

– Znowu likier?

Dziewczynka uśmiechnęła się.

– Fluid. Nigdy nie chciałam wpędzać cię w alkoholizm, Kirke.

– To świetnie – odburknęła Bloom, ale przyjęła prezent i upiła pierwszy niepewny łyk. Był to bez wątpienia fluid, o znanym ludzkości od wieków smaku mleka z odrobiną cukru i wanilii. Genohakerka skrzywiła się, ale nie odstawiła termokubka. Pociągnęła kolejny łyk.

– I co teraz? – spytała. Andy wzruszyła ramionami w dziwnie ludzkim, niepasującym do niej geście.

– Nic – odpowiedziała. – Ale z chęcią bym jeszcze z tobą porozmawiała. Zanim odejdę.

– Odejdziesz?

– Owszem. Cieszysz się? Hej, nie rób takiej miny! Przyznaj, że było zabawnie.

– Powiedzmy... ale na razie nie interesuje mnie zabawa. Wolałabym zobaczyć swoją załogę. I kota.

– W takim razie chodźmy – zadecydowała dziewczynka, dziarsko kierując się w stronę wyjścia z kajuty. Kirke zawahała się, ale kiedy Andy stanęła na moment i spojrzała na nią srebrnymi oczami, ruszyła się z miejsca.

Szły do SN „Ciemnego Kryształu”, o ile nadal był to „Ciemny Kryształ”. Bloom zatrzymała się kilka razy, niepewnie rozglądając się po korytarzu. Czy to w tym miejscu zabiła kiedyś Elohim? Nie, to stało się na pokładzie dolnym, wtedy, gdy uratował ją kot... Wspomnienia pojawiały się w jej głowie, nijak nie mogąc dopasować się do mijanych miejsc. A może...

– Pośpiesz się, Kirke!

Na fotelach w stazo-nawigacji siedziały wciąż ciała jej towarzyszy i to, paradoksalnie, nieco ją uspokoiło. Były czymś znanym, innym od uczucia niepewności, jaką niósł ze sobą skokowiec. Andy minęła Tartusa, stając na moment przy siedzącej nieco krzywo Pokrace. Uśmiechnęła się.

– To będzie dla niej niezłe zaskoczenie – szepnęła.

– Co takiego?

– Bycie ostatnią Elohim – wyjaśniła dziewczynka. Bloom uniosła brwi.

– Jak to: ostatnią? Sekta zostanie zgładzona?

– Niezupełnie. – Andy machnęła ręką i usiadła za konsolą nawigacyjną, poprawiając swoją białą sukienkę. Usytuowana za konsolą neoszyba ziała czernią, nie licząc dysku Wypalonej Galaktyki. – Sama zresztą zobaczysz. Wróćmy do ważniejszych spraw. Zaczniemy może od... hmm... no dobrze – powiedziała ni to do siebie, ni to do Kirke. – Ten statek nie ma napędu głębinowego, a to nie jest już stazo-nawigacja. Raczej coś, co kiedyś nazywaliście mostkiem. Zauważyłaś?

– Co?

– Rozejrzyj się. – Dziewczynka potoczyła wokół ręką. – Widzisz gdzieś iniektory stazowe? Zasobniki Białej Pleśni? Nic nie ma, choć jest opcja krio. W sumie... nieco to nam zmienia niektóre sprawy. Powinnam była dokładniej obejrzeć AmbuMed, zanim...

– O czym ty, do przeklętej Plagi, opowiadasz?! – wybuchnęła Bloom. – Jak to: nie ma napędu głębinowego?!

– Nie krzycz, Kirke. Po prostu go nie ma i tyle. Jest coś lepszego. Napęd nadświetlny.

– Co takiego?!

– Prosiłam, żebyś nie krzyczała. I nie poproszę o to po raz drugi.

Coś w głosie Andy, jakaś zapowiedź ponownego uderzenia mocą, sprawiło, że Bloom umilkła. Dziewczynka popatrzyła na nią jeszcze przez chwilę, ale wreszcie kiwnęła głową.

– Dobrze – powiedziała. – Ujmę to w najprostszy możliwy sposób: jak wiesz, w Wypalonej Galaktyce istnieje napęd głębinowy. Kilka obcych ras opracowało co prawda inne systemy przemieszczania się przez przestwór, ale do pewnego stopnia były to wariacje na temat napędu wynalezionego przez Harolda Cramptona pod koniec okresu nazywanego przez ludzi Erą Terrańską. Jego odkrycie doprowadziło do Ery Ekspansji Galaktycznej i powstania Imperium Galaktycznego. Czy na razie wszystko jest jasne?

Kirke nie odpowiedziała. Patrzyła tylko na siedzącą na konsoli dziewczynkę, która nie była dziewczynką.

– Świetnie – uznała Andy. – Istnieje jednak duże prawdopodobieństwo, i potwierdza to niemal każda ekstrapolacja, że ludzkość pewnego dnia stworzy nowy system przemieszczania się po kosmosie, oparty na doświadczeniach niejakiego doktora Harpago Jonesa... choć nie tylko. Sposób ten będzie określało się mianem „ślizgu głębinowego”. Zostanie on odkryty w zasadzie na nowo, gdyż jego początki sięgają czasów Imperium. Imperator wykorzystywał wówczas elementy owego „ślizgu” do bliskiego kontaktu z horyzontem zdarzeń czarnych dziur. Okręty Imperium Galaktycznego nie potrafiły może jeszcze pokonywać wielkich odległości tym sposobem, lecz dzięki jego zastosowaniu elitarne siły wojskowe mogły przebywać niejako poza czasem. Umacniało to pozycję Imperatora wobec Wielkich Rodów. Założenie było następujące: trzymając swe największe siły poza czasem, nie trzeba łożyć na nie zbyt wysokich środków. W ten sposób armia Imperium Galaktycznego mogła być niemal dowolnie liczna, ponieważ jej istnienie nie obciążało bezpośrednio imperialnego budżetu. Zmyślne, prawda?

I tym razem Bloom nie odpowiedziała. Dziewczynce to wszakże nie przeszkadzało.

– Pełny ślizg głębinowy będzie umożliwiał dosłownie „ślizganie się” po powierzchni Głębi – mówiła Andy. – Nie umożliwi może skoków tak szybkich jak w przypadku wejścia w metaprzestrzeń, ale będą to skoki, czy raczej „ślizgi”, na pewno o wiele dłuższe niż piętnaście lat świetlnych i bezpieczniejsze dla załogi. Staza stanie się zbędna, choć sama podróż nie będzie należała do zbyt przyjemnych. Głównie dlatego, że statki w jej trakcie zyskają częściowo strukturę widmową i zbyt długie przebywanie w ślizgu może sprawić, że w niej pozostaną. Ślizg głębinowy to jednak tylko prognoza, tak samo jak szansa na to, że ludzie odkryją sposoby zaginania przestrzeni opracowane przez rasę Comcrumac, czy też nauczą się skakać przez próżnię dzięki wykorzystaniu ciemnej materii. Niemniej jednak szanse takie istnieją, ponieważ nie naruszają one podstawowej struktury naszego Wszechświata. Jest to obejście pewnych praw, a nie ich łamanie. Napęd nadświetlny łamie owe prawa w sposób oczywisty... i dlatego nie istnieje oraz nigdy nie zostanie wynaleziony.

– Powiedziałaś przecież... – szepnęła niepewnie Kirke – że „Ciemny Kryształ” ma napęd nadświetlny... a teraz mówisz, że napęd ten nie istnieje?

– Dokładniej: nigdy nie będzie istniał i nie zaistnieje, z wyjątkiem twojej jednostki. Jeśli włączysz zewnętrzne kamery, zobaczysz, że zniknął cały napęd głębinowy, a statek zmienił nieco swój wygląd. Na pancerzu odkryjesz kuliste zgrubienia, odpowiednik antygrawitonów, ale najważniejszy jest sam system odrzutowy, korzystający z mocy rdzenia, i oczywiście sam napęd wewnętrzny. „Ciemny Kryształ” otacza też coś w rodzaju wmontowanego pierścienia umożliwiającego osiągnięcie prędkości znacznie większej niż prędkość światła. Nie jest to już skokowiec, choć można uznać, że dokonuje on skoku... ale to określenie nie jest do końca prawidłowe.

– Nie jest do końca prawidłowe? – jęknęła Bloom. – Zmieniłaś mi statek! Jak mam nim teraz wrócić? Nie mam pojęcia, jak to zrobić!

– Ciotka już to wie – odpowiedziała Andy. – Jest Bytem Maszynowym i choć postarałam się zachować jej strukturę, mogłam pozwolić sobie na zmiany współpracujących z nią programów. Nie unoś się, Kirke. Przy odpowiedniej ekstrapolacji wyznaczysz razem z nią tor lotu w dowolne miejsce przestworu. Sprawa będzie znacznie łatwiejsza niż wcześniej, a ryzyko błędu lokacyjnego mniejsze, bo pozostaniecie w tej samej przestrzeni co zawsze. Musisz tylko pamiętać, żeby w nic nie uderzyć. To w końcu nie przejście przez Głębię.

– Pięknie... – westchnęła genohakerka. – To może chociaż powiesz, skąd wzięłaś ten nowy „Ciemny Kryształ”? Z innego wymiaru?

– Niezupełnie – zaprzeczyła dziewczynka. – I w zasadzie go „nie wzięłam”. Zawsze tu był.

– Świetnie. Może trochę jaśniej?

– Nie, Kirke. – Andy zeskoczyła z konsoli i podeszła pod neoszybę. Spojrzała na czarny przestwór i ku zaskoczeniu Bloom wyciągnęła dłoń, jakby pragnęła dotknąć Wypalonej Galaktyki. – Dla ciebie to tylko zwykła rozmowa. Dla mnie to coś znacznie więcej. Tu jesteśmy za kurtyną, oddaleni od twojego świata. Ale ty do tego świata powrócisz. A sam „Ciemny Kryształ” będzie wówczas niczym blizna w strukturze. Niczym rana, która wszystko przyspieszy.

– Nie rozumiem... co mam niby przyspieszyć?

– Wiesz dobrze, co mam na myśli. – Istota udająca dziewczynkę obróciła się i spojrzała Bloom prosto w oczy. Kirke skrzywiła się, ale wytrzymała ciężar srebrnego wzroku. – I nie chodzi tylko o ryzyko przejęcia techniki napędu nadświetlnego przez Zjednoczenie. To i tak się nie stanie, bo gdy struktura „Ciemnego Kryształu” zacznie się zbyt... urealniać w świecie Wypalonej Galaktyki, a dokładniej, jeśli pozna ją bezpośrednio zbyt wielu ludzi, nastąpi implozja. Napęd zapadnie się sam w siebie, przestając istnieć.

– Będę więc latać na bombie?!

– Tak jakby. Ale martwiłabym się na twoim miejscu o co innego... – Andy zawahała się na chwilę, ale podjęła: – Widzisz, jeśli wrócisz do Wypalonej Galaktyki statkiem, który nie istnieje, to ten, którego nazywacie Bladym Królem, będzie o tym wiedział. Na razie byłaś tylko mgnieniem, lekkim zawirowaniem w empirejskim lodzie. Teraz staniesz się pochodnią, którą on dostrzeże. Lecącą przez przestrzeń, rozpaloną gwiazdą. Nie będziesz już bezpieczna.

Nie uwalniaj go. Nie rób tego, Kirke.

Bloom wzdrygnęła się. Wspomnienie koszmaru wróciło do niej na chwilę, ale to wystarczyło, by poczuła zimny dreszcz.

– Po co mam zatem wracać? – spytała. – Skoro i tak zginę?

– Jeśli tu zostaniesz, na pewno umrzesz. A razem z tobą umrze ta mała Elohim i Tartus Fim – wyjaśniła spokojnie dziewczynka. – Umrze nawet twój kot. Ale decyzja, co zrobisz, należy jak zwykle do ciebie.

– Nie pozostawiasz mi wyboru!

– Wybór jest zawsze – szepnęła Andy. – To wszystko. Żegnaj, Kirke.

– Nie, zaczekaj... – Bloom uniosła się z fotela, ale dziewczynka zanikała już, rozpływając się w srebrnym świetle. – Plaga! Nie możesz! Wracaj! Nie zostawiaj mnie, do ciężkiej...

Nie dokończyła. Andy już nie było. Zniknął nawet srebrny poblask. I chyba dopiero wtedy Kirke zrozumiała, że nie zadała jej najważniejszego pytania.

Nie miała pojęcia, dlaczego została uratowana. I wyglądało na to, że szybko się tego nie dowie.





Kochanie,

wybacz, że to zwykły tekst, ale przed akcją aktualizacji Synchronu mamy ograniczone możliwości wysyłki danych. Nawet to udało mi się przesłać dopiero za bimber, bo cała Flotylla Chwała ma zablokowane łącza. Od razu zaznaczam: nie piję! Alkohol dostałem za załatwienie czegoś dla Tionisa. I nie, nie chodzi o żaden hazard! Coś załatwiłem, nie wygrałem, w porządku?

Jak wiesz, jesteśmy w Przyczółku Głębinowym Ruprecht w Obrębie Ligi, choć mamy dość daleko do gromady otwartej Ruprecht 106. To już resztki Ramienia Perseusza i tak, zapewniam cię, to jedno z bezpieczniejszych miejsc w Wypalonej Galaktyce. Są tu oczywiście Fragmenty Maszyn, ale jest ich niewiele. Krążą plotki, że mają coś zrobić, ale nie powiem ci, czy rzeczywiście wypalą dziurę, jak mówią w „Wiadomościach Galaktycznych”. A jeśli nawet, to wcześniej zdążymy odlecieć – nie martw się więc... Kto wie, może szybciej wrócę przez to do domu?

Bardzo was kocham i tęsknię. Ucałuj ode mnie Rusta. Powiedz, że tata ma dla niego piękny prezent z Ligi!


Rolt Syrt, ostatni przekaz synchroniczny z Chwały, Flotylli Trzydziestej Ramienia Perseusza, tuż przed synchronizacją i Przebudzeniem





Straty były potworne. I Kerkos Sand nic nie mógł na to poradzić.

Pomimo ucieczki części flotylli przez Przyczółki Głębinowe prawie połowa Sił przestała należeć do ludzi. Przebudzeni zakończyli pierwszy etap przejęcia i, jak donosił Synchron, zaczęli się przegrupowywać. Na niektórych okrętach wciąż trwały walki, ale bitwa już dogasała. Chociaż doszło do zagadkowego Drgnięcia w Synchronie i późniejszej próby przejęcia sieci przez Aparat Obcych, Jedność mogła uznać operację za sukces.

Ale Kerkos nie zamierzał się poddać.

Pomimo niewytłumaczalnego zniknięcia Misterie Artez udało mu się wreszcie opanować sytuację w Budynku Błękitu. Gdy tylko błękitny Sztab Strategii Synchronicznej GSZ został zabezpieczony, Marszałek rozkazał ocalałym technikom ponowne nawiązanie połączenia. Udało się to częściowo w przypadku Ligi, ale kontakt z Pieśnią – planetą-stolicą Państwa – i znajdującym się na niej SSS okazał się niemożliwy. Wykastrowane SI donosiły o niemal całkowitym wyciemnieniu Obrębu Wschodniego. Obywatele Państwa, zachęcani do państwowych implantów przez Hegemona i późniejszego Konsultanta Akihito, mieli w sobie tyle wszczepów – niekiedy rządowych i inwigilujących ich poczynania – że personalowa cyborgizacja okazała się tylko formalnością. Proces trwał od wieków, nic zatem dziwnego, że przyniósł dorodne owoce.

Państwo musiało być ulubionym Obrębem Jedności.

– Odwrót: osiemdziesiąt procent – poinformował spocony technik. Kręcący się po błękitnym SSS generałowie, oficerowie i taktycy wpatrywali się w płasko- i holoobrazy. Słychać było co najwyżej nerwowe kaszlnięcia. – Wciąż brak potwierdzenia wyjścia z dziur w Ramieniu Oriona. Pierwsze, niewielkie jednostki obecne są w oriońskich dziurach NGC 6826, 34 Cygni i Sigma Cygni. Przelot niestabilny. SI prognozuje pojawienie się większych jednostek w czasie kilkunastu następnych godzin. Dziury przyspieszają lot przez Głębię.

– Pozostałe Obręby? – spytał Kerkos. Technik kiwnął głową.

– Mamy ograniczone raporty o wyjściach z Głębi w Ramieniu Strzelca w Obrębie Ligi – zakomunikował. – I informacje o dużym skupisku jednostek GSZ nieopodal dziury Pośrednika, w IC 4499. To między Ramionami.

– Dlaczego akurat tam? – zapytał niepewnie któryś z oficerów.

– Pośrednika uznano za cennego pod względem strategicznym – odpowiedział Kerkos. – A Państwo?

– Brak danych. Nie licząc sygnałów z NGC 7089. System raportuje pierwsze wyjścia ocalałych skokowców z Flotylli Zemsta generała Piecky’ego Tipa. Wciąż brak jednostek flagowych. Panie Marszałku...

– Tak?

– Nasze byłe jednostki... – Technik przełknął ślinę. – Wygląda na to, że grupują się z Fragmentami Maszyn... przechodzą pod ich komendę.

– Zdziwiłbym się – powiedział po chwili Kerkos – gdyby było inaczej.




Elizjum, mobilna forteca Ligi, unosiła się w przestrzeni kosmicznej wewnętrznej części Ramienia Węgielnicy niczym zapomniany klejnot.

O jej początkach wiadomo było niewiele. Rzekomo nie stworzyły jej Maszyny, lecz Stare Imperium. Nie przypominała zatem współczesnych stacji – raczej wielką platformę okrytą przez wielkie bąble neoszyb i strefy pola magnetycznego. Patrząc z pewnej odległości, przypominała gwiazdę o wielu ramionach, złotą, z odcieniem ligowej zieleni. Ale jej światło zanikało. Dryfowała pomiędzy gwiazdami, z trudem opierając się niespodziewanemu atakowi ze strony Premaszyn.

Alais Tyhne, była Pani Ligi, obecnie na stanowisku Konsultantki Sił Zachodnich, zareagowała wyjątkowo szybko. Gdy tylko rozpętał się chaos, doskoczyła do Przebudzonej Marszałek, tłustej Eve Tiss, i wbiła jej miecz w gardło. Piekło, które rozpętało się później, pamiętała jak przez mgłę. A dokładniej: przez czerwoną mgłę wojny, której pozwoliła się porwać.

W Lidze, rzekomo sięgającej korzeniami do tradycji wojskowych Starego Imperium – być może nawet jego Dłoni – walka była sensem istnienia. Alais nie wahała się więc i gdy tylko udało się opanować sytuację w Sztabie Strategii Synchronicznej, ruszyła z oddziałem dopełnić pacyfikacji. Preferowana przez jej Obręb czystość ciała i ducha nie dawała zbyt wielkich szans Jedności i Przebudzonych było niewielu. Nie zmieniało to jednak faktu, że zaawansowani komputerowcy i genokomputerowcy Obrębu zerwali kontakt z pozostałymi SSS; co gorsza, zabito ich jako pierwszych. Nie było to rozsądne podejście – edylowie, jak także ich nazywano, potrafili zablokować połączenie, a więc potrafiliby i je odtworzyć. Cóż, jedyne, co obecnie pozostawało Lidze, to szeroka wiązka. I dane, które Alais zdążyła dostrzec w SSS Państwa.

– Siły Wschodnie zdradziły! – wykrzyczała jakiś czas wcześniej do emitera holo. – Akihito zaatakował Marszałka Ho Mato! Powtarzam: zdrada Sił Wschodnich!

Na tym przekaz się zakończył. Nie zdążyła niestety dodać, że podobny los co Akihito spotkał i jej własną Marszałek.

– Pani! – Podbiegła do niej jedna z osobistych wojowniczek. Najwidoczniej w chwili zagrożenia Alais szybko przestała być „Konsultantką”. Dziewczyna, odziana w srebrną zbroję signiferki, wyglądała na zmęczoną, ale nie przerażoną. – Jest dostęp do raportów! Czy mam je przesłać do...

– Nie ma na to czasu. Referuj.

– Większość jednostek Ligi oparła się zdradzie. Tylko niecałe piętnaście procent napotkało problemy. Rozruchy na planetach i stacjach są tłumione z probabilistyczną skutecznością siedemdziesięciu ośmiu procent. Jednak wskutek wymieszania sił wojskowych przez program militaryzacyjny Jedności okręty Ligi były zmuszone do walki ze statkami Federacji i Państwa.

– Straty?

– Niewielkie, jak na taki konflikt. Statki Federacji i Państwa walczyły same ze sobą. Liga wsparła te, które uznano za jednostki sojusznicze.

– Od razu po odzyskaniu połączenia zarządzam natychmiastowy odwrót! – powiedziała głośno Tyhne nie tylko do dziewczyny, ale do całego ocalałego elizyjskiego SSS. – Ty... jaka jest twoja specyfikacja?

– Liwia Druzylla, Pani.

– Awansuję cię na stanowisko Trybunki, do czasu odnalezienia Trybuna Elizjum. Zbierz ocalałe legiony i doprowadź do oczyszczenia mojej fortecy ze zdrady.

– Tak jest!

– Ruszaj!

Dziewczyna skinęła głową i pobiegła. Alais oparła się ciężko na mieczu, rozglądając się po SSS Elizjum, w którym medici i personel zabierali już leżące ciała, a ocaleni edylowie próbowali na nowo uruchomić system.

– Pani Alais? – odezwał się niepewnie jeden z nich. Tyhne odwróciła się w jego stronę.

– Tak?

– Wygląda na to, że rozkaz odwrotu doszedł już do naszych sił, ale nie od nas, a z Błękitu. Okręty Ligi kierują się w stronę dziur w Przyczółkach Głębinowych!

Kerkos, zrozumiała Tyhne. Stary, sprytny drań.

– Świetnie. Na wszelki wypadek wzmocnijcie zalecenie Błękitu moim rozkazem.

– Tak, femino – odpowiedział z szacunkiem komputerowiec. Alais nie pamiętała już, kiedy ktoś ją tak nazwał... chyba że przed programem militaryzacyjnym. Cóż, pomyślała. Zmiana na lepsze. Choć z chęcią oddałabym nowo nabyty tytuł... i feminę, słowo-szacunek stosowane jako zamiennik kapitana na gwiezdnych statkach... gdyby tylko Liga mogła dzięki temu przetrwać. Tylko to się liczy.

Na szczęście jakiś czas później nadeszło Drgnięcie w Synchronie i chyba właśnie wtedy Tyhne uwierzyła w szczęśliwą gwiazdę swojego Obrębu.




Starcie w mgławicy planetarnej IC 5117 – a dokładnie w jej Przyczółku Głębinowym w okolicach dziury Zielony Przesmyk, umiejscowionej na obrzeżu Ramienia Perseusza Obrębu Federacji – było definitywnie przegrane.

Stacjonującą w Przyczółku Flotyllą Czterdziestą Drugą, o pięknej nazwie Gwiazda, dowodziła generał Lucilla Repet – czarnoskóra była zastępczyni Bata Toccaty, która po chwalebnej śmierci swego przełożonego w trakcie niszczenia przestępczego ogniska niejakiego Paliatywy szybko wdrapała się na wysokie stanowisko. Teraz jednak mogła ona tylko bezradnie patrzeć, jak jej flota się rozpada.

Kapitański superkrążownik „Protektor” ściemniał jako pierwszy, a Repet została w zasadzie sama w SN pełnej trupów. Tuż obok wybuchały jej krążowniki i niszczyciele, zaś te, które ocalały, ustawiały się do ostatecznego strzału w „Protektora”, osłabionego plazmami, działami turbinowymi, laserami i rakietami.

Lucilla Repet przymknęła oczy. Była zakrwawiona i słaba. Ktoś, kogo nawet nie skojarzyła, trafił ją cienką nitką lasera prosto w brzuch. Zastrzeliła go, ale czuła, jak wycieka z niej życie.

Przegrała. I straciła swój statek. To, że jeszcze żyła, zawdzięczała co najwyżej tajemniczemu Drgnięciu. Dało jej na tyle czasu, by pokonać obecnych w SN Przebudzonych, ale nie tyle, by choćby doczłapać się do szalup.

Chwalebna śmierć, pomyślała. Mimo wszystko. I czysta. W cichym wybuchu rdzenia. Śmierć, o której będzie się pamiętać... choćby w zjednoczeniowych annałach.

Niestety, nie było jej to dane.

Okręt pojaśniał. Zupełnie jakby coś wyrwało go z nicości. Repet kaszlnęła krwią. Czuła, że zostało jej co najwyżej kilka minut. Nie rozumiała, czemu wróg nie strzela i nie przypieczętuje zwycięstwa. Czy zamierzał ją upokorzyć?

Na środku stazo-nawigacji pojawił się Bat Toccata.

Były dowódca Repet wyglądał blado, niczym sama śmierć. Czarny i tłusty, stał pomiędzy leżącymi na posadzce SN ciałami. Oczy miał zamknięte, ale Lucilla odniosła wrażenie, że ją widzi. I kompletnie jej się to nie podobało.

– Repet – powiedział, idąc ku niej ciężkim, spokojnym krokiem. – Repet.

– Panie... kapitanie... – szepnęła niewyraźnie. Dostrzegła, że Toccata podchodzi i unosi coś wyglądającego jak długi, lodowy szpikulec. – Panie... kap...

– Chwalmy Bladego Króla.

W zasadzie nie poczuła nawet ciosu.

Z ust buchnęło jej krwią, Bata znikł, a Lucilla w ostatniej sekundzie swojego życia dostrzegła otwierające się grodzie SN i grupę patrzących na nią spokojnie Przebudzonych.




Nikt nie lubił Kościstej Bandery.

To, że byli przydatni, okazało się już w pierwszym roku Wojny Naporu. To, że byli skuteczni, wyszło na jaw już po ich pierwszych akcjach. Nie zmieniało to faktu, że Siły Zjednoczenia nie przepadały za nimi z tych samych powodów, z których nie przepada się za kimś, kogo nie można kontrolować. A Kościstej Bandery kontrolować było nie sposób. Niemożliwe było też odebranie im zapluskwionych samobójczymi bombami okrętów.

Na szczęście – albo nieszczęście – tak jak w przypadku większości wojskowych decyzji, zadecydowała tu praktyka. Skoro Kościstej Bandery nie dało się opanować – trzeba ją było polubić. O ile dobrze wykonywali swoją robotę. A na to ostatnie Zjednoczenie nie mogło narzekać. Tym bardziej że dziwaczna, wymalowana w trupie czaszki i kobiece atrybuty flota nie wymagała żołdu... nie licząc tego, co brała prawem wilka na pokonanych okrętach Konsensusu. Po Zjednoczeniu krążyły plotki nie tylko o zakazanych ksenotechnologiach, które wściekły Klan Naukowy musiał pozostawić Banderze, ale i o porwanych Obcych, używanych później – ku jeszcze większej zgrozie Wydziału Ksenologicznego Klanu – w roli okrętowych maskotek.

Gdyby Zjednoczenie wiedziało, jakie jeszcze plany zaprzątają głowę hersztowi owej zbieraniny, na zgrozie by się nie skończyło. Ale, na szczęście dla Johnny’ego Osiem, znanego dobrze w Wypalonej Galaktyce jako Krwawy Nos, i jego wesołej kompanii – nie mieli o niczym pojęcia.

Kiedy kapitan niszczyciela „Pieszczota” i przywódca świeżo utworzonej po ataku Konsensusu Kościstej Bandery usłyszał o planowanej „aktualizacji Synchronu”, wezwał do siebie Krawca. Krawiec, znany w bardzo dawnych czasach jako Szymon Krawczyk, był niegdyś skromnym komputerowcem z zapomnianego systemu Państwa, który – pewnego przykrego dnia – wylądował w układzie więziennym za przekręty programowe. Plotki donosiły o dziwnych interesach Krawczyka z wysokimi urzędnikami Pieśni, szepty: o nielegalnych operacjach na niewykastrowanych SI. Cokolwiek jednak Szymon zrobił, zapłacił dość, by narodził się Krawiec.

– Tak, tatuśku? – spytał wówczas nieco chichotliwym głosem. Chichot nigdy go nie opuszczał i, jak przypuszczano, był to efekt przemyślnych tortur Inkwizytorów Państwa. – Co tam się urodziło?

– Odpinamy się – zadecydował Johnny Osiem. – Od tego całego synchronicznego gówna.

– Masz na myśli aktualizację Synchronu, tatuśku? – Krawiec podrapał się po jednym z nielegalnie zainstalowanych portów. Jego wzmocnione oczy na moment pociemniały, jakby wciąż prześlizgiwał się po mozaice danych. – Nie da rady. Wszystko podłączone jest pod Synchron. Nawet mój własny, okazały interes.

– W takim razie odepniesz wszystko. Zrobisz plagową blokadę personalową, jak będzie trzeba. Nikt nie będzie nam w niczym grzebał.

– Tatuśku, przecież zmieniają tylko system...

– Pieprzą, nie zmieniają – skrzywił się Johnny. – Cała ta sprawa mi śmierdzi. Odpinasz, kogo się da. I nie tylko nas. Odepniesz pozostałych kapitanów Kościstej. Księżniczkę Evę, Delikatnego, Xaviera i wszystkie zrzeszone klany. Paliatywa już zaufał Zjednoczeniu. Uwierzył, że nie przylecieli z ekspedycją karną, i urwało mu dupę.

– To nas nieco przystopuje. Ludzie się zdenerwują.

– Niech się denerwują. Powiedz im, że zjednoczeni chcą im wsadzić wirusa w odbyt, to się uspokoją.

– Jak sobie życzysz, tatuśku – zachichotał Krawiec. – Zrobimy piękną blokadkę na zaporce autosystemowej. Spróbujemy może...

– Nie – kaszlnął Krwawy Nos. – Nie próbuj. Rób albo nie rób, nie ma próbowania.

– Jak sobie życzysz, tatuśku – zgodził się Krawiec. I w zasadzie tylko to ich uratowało.

Jakiś czas później, tuż po aktualizacji Synchronu, Przyczółek Głębinowy przy dziurze Halo Ramienia Perseusza zamienił się w kompletny chaos. Stacjonująca w nim Flotylla Druga, zwana także Flotyllą Kara – stanowiąca wymieszanie sił Federacji i Państwa – została niemal całkowicie Przebudzona. Oparła się temu tylko jedna jednostka – flagowy superkrążownik Państwa „Mściciel”, pod dowództwem Yusaku Godai, generała awansowanego po udanej akcji zniszczenia stacji Oko. Było to o tyle zagadkowe, że w Siłach Północnych prawie osiemdziesiąt procent jednostek Obrębu Państwa uległo całkowitemu Przebudzeniu. To, jakim cudem „Mścicielowi” udało się oprzeć Programowi Jedności, pozostało zagadką. A przynajmniej było nią do momentu, kiedy na wciąż odpierającej ataki Przebudzonych Kościstej Banderze wyświetlił się hologram Yusaku.

Wyrysowana światłem postać była niemal cała czerwona od krwi, czego nie udało się nawet ukryć maskującemu holo.

– Wzywam Kościstą – wycedził Godai. Połączenie odebrał oddalony nieco od ferworu walk Delikatny, urzędujący na swojej zmodyfikowanej fregacie „Pensja”. Słynny łowca głów, używający podobnie jak państwowcy maskującego holo, był w zasadzie niewidoczny. – Wzywam Kościstą Banderę.

– Witamy serdecznie – odezwał się uprzejmie Delikatny. – I jeśli mogę grzecznie spytać: co się tam u was odpie...

– Zostaliśmy zaatakowani przez nasze własne jednostki – przerwał mu obcesowo Yusaku. – Przecież widzicie. Też prowadzicie z nimi walki.

– Walcie się z takim szajsem – włączyła się Eve. Holo niegdyś pięknej, a obecnie nieco wiekowej, obwieszonej kosztownościami Księżniczki wyświetliło się tuż obok niewyraźnej postaci Delikatnego. – Rąbiecie w moją „Princessę”!

– Nie mój okręt – zaprzeczył Godai. – Dlatego proszę o wsparcie.

– A jakim, Plaga, cudem jeszcze stoisz i psikasz tym swoim laserkiem? – zaciekawił się nieco podpity Krwawy Nos. – Nie było u ciebie tego gówna?

– Było – odparł spokojnie Yusaku. Jego holo na moment zamigotało, rozbłyskując czerwienią. – Ale już go nie ma.

– Tak? A jakim cudem?

Generał Yusaku Godai zbliżył się nieco do emitera tak, że przez sekundę zobaczyli prześwitującą, pooraną świeżymi ranami twarz. Eve zaklęła.

– A pozabijałem ich wszystkich.

Zapadła cisza, przerwana dopiero donośnym parsknięciem Johnny’ego Osiem.

– Trzymajcie się za tyłki – zachichotał herszt Kościstej Bandery. – Lecimy w to bagno.




Po Drgnięciu błękitny i ligowy SSS podjęły pracę. Odzyskano też kontakt z „Technonomiconem”. Najwyższy Eidolon Stripsów, o specyfikacji Symulator Zero, ponownie objawił się w obu Sztabach Strategii Synchronicznej. Widoczny jako wyjątkowo chudy cyborg – biologiczne resztki na szkielecie maszynerii – poinformował, że nawiązanie ponownego kontaktu jest konieczne. Ku zaskoczeniu Kerkosa wrócili też Despectum. Sekta nadawała z osławionej Fortecy Empireum, która okazała się białą, kulistą stacją orbitalną.

Z SSS na państwowej Pieśni kontakt nie został odnowiony, choć udało się uzyskać obraz z Synchronu ukazujący samą planetę. Zielona, wisząca w przestworze kula, naznaczona brązowymi plamami kontynentów, wyglądała na wyciemnioną i technicy obu połączonych Sztabów uznali, że stolica Państwa padła, przechodząc pod pełną władzę Jedności. Do SSS napływały raporty, z których wynikało, że sytuacja wygląda podobnie w większości państwowych układów.

Mniejsze i większe bitwy rozgorzały też w Systemach Wewnętrznych. Największe siły Zjednoczenia – takie jak rezydujące w okolicy Błękitu i samego Jądra pancerniki i legendarne superpancerniki – starły się w bratobójczej walce. Generałowie poszczególnych SU GSZ – Sztabów Układowych Galaktycznych Sił Zbrojnych – zaczęli tasować siły, dosyłając wciąż wierne im jednostki do Przebudzonych obszarów. Najważniejsze było teraz zgrupowanie sił i ucieczka w głąb Wypalonej Galaktyki, a następnie zgromadzenie ocalałych flotylli na obszarze Ramion Oriona i Strzelca. Ci, którzy nie uciekli w porę, spisani zostali na straty.

Tak jak Straż Graniczna, pozostająca wciąż w Systemach Zewnętrznych.

Członek Zakonu Pustki Leon, pilot czarnego skokowca „Echo Nocy”, znany niegdyś jako Leonid Bukowski, były pierwszy pilot niszczyciela „Harmider”, atakował właśnie bronią electro zagubiony w przestrzeni wiropeks, gdy – podobnie jak wielu innych Strażników – zauważył osobliwe zachowanie ich wewnętrznego Synchronu. I to tuż po dziwacznej aktualizacji, która Przebudziła niewielki procent Strażników, i po samym Drgnięciu. Ktoś namierzał Straż – i robił to wyjątkowo skutecznie. Leon zaklął i oderwał się od uciekającego wiropeksu, podobnie jak podległe mu skokowce.

– Starszy Strażniku? – spytała niepewnie Strażniczka Maka, lecąca na „Eterze”. – Wszystko w porządku?

– Nie – syknął Leon. – Sprawdźcie konsole!

– Tak jest!

– Coś nam weszło w system – potwierdził po chwili Strażnik Ot ze skokowca „Srebrny Pył”. – Jakiś wirus. Przekazuję wykastrowanej SI do analizy...

– Na razie zostaw – rozkazał Leon. Wysoce zautomatyzowane skokowce Straży Granicznej nie posiadały w zasadzie dodatkowej załogi, zatem większość poleceń zrzucano na Sztuczną Inteligencję. – Ustawiamy przelot na strażnicę łącznikową. Wszystkie SI mają zająć się ekstrapolacją skokową. Inaczej...

Urwał w pół zdania, patrząc ze zdumieniem na nagle ożywioną konsolę nawigacyjną. Konsolę, która zarówno jemu, jak i każdemu Strażnikowi w Wypalonej Galaktyce ustawiła właśnie licznik.

– Co to jest?! – krzyknął Strażnik Ot. Podobne krzyki i pytania doleciały szerokim łączem, tak że na moment na wszystkich skokowcach Straży zapanował chaos. – Ktoś przejmuje nam system?!

– Przełamało jakoś drugą blokadę nanitową?!

– Nawigacja nie raportuje! – krzyknęła Strażniczka Maka.

– Blokada wykastrowanych SI!

– Brak kontaktu ze strażnicą łącznikową! Prezbiterzy milczą!

– Dwie minuty i jedenaście sekund!

– Wpinać się! – krzyknął przerażony Leon. Podobne okrzyki było już słychać od Starszych Strażników i członków Zakonu Pustki. Najwidoczniej jakiś wirus przejmował system. – Wpinać!

I tak, po upływie niecałych dwóch minut, na oczach zaskoczonych prezbiterów, a także samego Mistrza Zakonu Pustki, Ojca Thero, który cudem uniknął Przebudzenia, mimo pięćdziesięciu procent personala w ciele, wszystkie skokowce Strażników Granicy Galaktycznej weszły w Głębię i zniknęły z Wypalonej Galaktyki.




Wyjście z dziury głębinowej Palomar okazało się dla generała Piecky’ego Tipa wyjątkowo nieprzyjemnym doświadczeniem.

Obszar, w którym wyłoniło się to, co pozostało z jego Flotylli Zemsta, był zakamuflowanym, nieznanym rejonem Państwa w Ramieniu Oriona. Nie posiadał oznaczenia, nie licząc wejścia o niewiele mówiącej nazwie Palomar Orion. Odległość, którą można było pokonać dzięki tej dziurze, była wszakże oszałamiająca: niemal dziesięć tysięcy lat świetlnych.

– Ira, status – wychrypiał Piecky, prostując się ciężko na fotelu kapitańskim. Dookoła niego wskrzeszał się właśnie ocalały personel, ale to kapitan statku z zasady wychodził ze stazy jako pierwszy. – Procentowo.

– Pięćdziesiąt trzy procent ocalonej flotylli, panie kapitanie – oznajmiła spokojnie wykastrowana SI „Gniewu”.

– Choroby pogłębinowe?

– Wciąż czekam na raport. Przelot nastąpił w skrajnych warunkach bojowych.

– Chcę otrzymać dane jak najszybciej. Oraz raporty z podległych statków. Dokładne. Tymczasem przełącz mnie na szeroką wiązkę – rozkazał.

Ira nie czekał, natychmiast wypełnił polecenie.

– Tu generał Piecky Tip, głównodowodzący Flotyllą Piętnastą Ramienia Perseusza – zaczął Tip. – Potwierdzam zdradę Maszyn. Oto najbliższe rozkazy: utworzenie grupy obronnej w trybie awaryjnym oraz zaminowanie wyjścia z dziury wszelkimi dostępnymi środkami, tuż po uzyskaniu pełnego statusu ocalonych jednostek. Przypominam, że przybyliśmy tu przed Maszynami i Konsensusem, dlatego mamy szansę na odparcie ewentualnego ataku. Tymczasem oczekuję na dokładną analizę uszkodzeń. Ustawiam spotkanie strategiczne w Sali Operacyjnej „Gniewu” za piętnaście minut. Obecność w formie przekazu holo obowiązkowa. Połączeniami ze Sztabami Strategii Synchronicznej zajmie się „Gniew”. Koniec rozkazów – zakończył.

– Panie generale... – odezwał się wskrzeszony już ze stazy, ocalały z masakry pierwszy pilot „Gniewu”, Geb Gutowski. Pułkownik mówił martwym, pozbawionym emocji głosem; i tak całkiem nieźle, jak na kogoś, kto dopiero stracił dwóch braci, których ciał nie zdążono jeszcze uprzątnąć z posadzki SN. – Mamy raporty z hangarów. O osobisty kontakt prosi między innymi pułkownik Ama Tert.

– Udało się jej przeżyć? To dobrze – odpowiedział równie martwo Piecky. – Zezwalam na jej przybycie do SN. Coś jeszcze?

– Panie generale, mamy kolejne wyjścia z dziury... – odezwał się ktoś z personelu stazo-nawigacji. – Wielka jednostka.

– Jedna z naszych?

– Wszystkie nasze już przybyły. Czy mam...

– Rzuć obraz na neoszybę – zgodził się Tip i po upływie kilku sekund zobaczył wielką, płonącą błękitem kulę dziury Palomar Orion. Coś istotnie z niej wylatywało... coś, co powinien rozpoznać od razu.

Geometria Fragmentu Trzynastego Armady Maszyn. Hiperboloida z Bronią.

Fibonaccia.

Okręt wynurzył się z dziury i natychmiast poprosił o połączenie z użyciem szerokiej wiązki kontaktowej. Tip zacisnął usta.

– Tryb ofensywny – rozkazał, wstając z kapitańskiego fotela. – Strzelać na rozkaz.

– Nie utrzymam długo wiązki kontaktowej w blokadzie, panie generale – zauważył jeden z komputerowców. – Ich systemy się przebijają...

– Zezwalam na kontakt – odparł niechętnie Piecky. W SN zapanowało lekkie poruszenie, ale technicy zdjęli blokadę i holo Fibonaccii pojawiło się nagle tuż przed amboną.

– Tip – powiedziała piękna nastoletnia Czwórka. – Jestem.

– Masz trzydzieści sekund, by wycofać się z powrotem do Ramienia Perseusza – odpowiedział sucho generał. – W innym wypadku otworzymy ogień.

– Proszę o spotkanie – odparła Maszyna. – Tylko o jedno spotkanie, Tip. Muszę...

– Nie zezwalam. Dwadzieścia sześć sekund.

– Nie zamierzamy was zaatakować – przekonywało holo. – Piecky... panie generale... proszę mi pozwolić wytłumaczyć... ja muszę... muszę z tobą porozmawiać...

Ona się plącze, zdziwił się nieco Tip. Nigdy nie widziałem, by Maszyna mówiła tak... nieskładnie.

– Nie interesuje mnie rozmowa – odparł twardo. – Sugeruję natychmiastowe opuszczenie tego sektora. Macie jeszcze siedemnaście sekund.

– Udowodnię ci...

– Piętnaście sekund.

– Panie generale! – krzyknął Gutowski. – Mam sygnał o wzroście energetycznym na hiperboloidzie!

– W co ty pogrywasz?! – warknął Piecky w stronę holo. Czy Fibonaccia drżała? – To jakaś kolejna chora gra?

– Nie... nie rozumiesz... – jęknęła ku jego kompletnej konsternacji Maszyna. – Proszę...

– Hiperboloida obraca się w kierunku dziury Palomar Orion!

– Osiem sekund do planowanego ostrzału! – potwierdziła zbrojeniówka. – Czy kontynuować?!

– Kontynuować – rozkazał zimno Tip. – Nieco ich przysmażymy w trakcie odlotu.

– Piecky! – krzyknęła Fibonaccia na granicy histerii. – Ja... nie strzelaj!

– Pięć – doleciało ze zbrojeniówki. – Cztery, trzy...

– Uwaga – ryknęła nagle wykastrowana SI „Gniewu”. – Uwaga! Aktywacja Broni Maszyn. Uwaga! Aktywacja Broni Maszyn!

– Wycofać się! – krzyknął Piecky Tip. – Wszystkie jednostki: odwrót w głąb Ramienia Oriona! Powtarzam: odwrót w głąb Ramienia Oriona!

– Udowodnię ci... – powiedziała słabym, łamiącym się głosem Fibonaccia. Hiperboloida obróciła się do końca, holo zgasło, a uciekający, kompletnie zaskoczony Piecky Tip dostrzegł, tak jak i reszta jego flotylli, że geometria Maszyn drży i pokrywa nagle płaszczem falującej, czarnej energii, celując Wypaleniem w dziurę Palomar Orion.





Chodzi o zwykłą dylatację czasową. Będziecie wyliczać różnice w pomiarze czasu, w zależności od układu odniesienia. Jeden statek przemieszcza się w przestrzeni kosmicznej względem drugiego, i stąd różnica. Inaczej będzie ona wyglądać w dalekiej próżni, a inaczej w pobliżu dużej masy, takiej jak ciężka gwiazda bądź – w sytuacji ekstremalnej – czarna dziura... Zanim jednak przejdziemy do samych ćwiczeń, warto pamiętać, że w układzie inercjalnym tempo upływu czasu będzie stałe... lecz przy prędkości zbliżonej do prędkości światła dylatacja okaże się odpowiednio większa. To podstawy. Prawdziwa zabawa zaczyna się w momencie, gdybyśmy potrafili przekroczyć prędkość światła... ale nie jest to możliwe. Przynajmniej teoretycznie. Na razie posiadamy Głębię.


Helena Carter, edukatorka Klanu Naukowego,

sekcja matematyczna





I gdzie niby była ta Andy Likier?

– Na statku – odmruknęła niezrażona Kirke, nie reagując na aluzje Tartusa. – I to przez dość długi czas. Na tyle, by... zmienić nam skokowiec.

– I widziałaś ją tylko ty?

– Już mówiłam, że zostaliście uśpieni.

– Oczywiście nie masz żadnych nagrań ani plików zapisu w dzienniku pokładowym? Pomimo automatyki systemu?

– Nie – warknęła prawie, cofając się na krześle, byle dalej od stołu niewielkiej mesy.

Zostawiony na blacie termokubek z kawą kusił, ale nie przysunęła się, by wziąć go do ręki. Wciąż patrzyła na siedzącego naprzeciwko handlarza, przyglądającego się jej z widoczną ironią.

– A może ruszysz tyłek, Fim, i sam pooglądasz sobie statek? Zobacz, co powie ci Ciotka.

– To jakiś przekręt – wycedził niechętnie. – Kiedy spałem, dogadałaś się z tą swoją wykastrowaną, nie do końca normalną SI i postanowiłyście zrobić jakiś chory dowcip.

– Tak? A zdjęcia z kamer? Widziałeś, jak „Ciemny Kryształ” wygląda na zewnątrz?

– Spreparowane – odparował.

– To sobie wyjdź i sam zobacz.

– Chcesz mnie wysadzić ze statku? – Skrzywił się. – Nieładnie, Bloom. A już myślałem, że jakoś się dogadaliśmy...

Kirke westchnęła teatralnie. I przymknęła oczy.

Od czasu przebudzenia się handlarza, Pokraki, Ciotki i Głoda próbowała wytłumaczyć, co się wydarzyło. Wszystkie wyjaśnienia trafiały jednak w próżnię – i to nie kosmiczną. Tartus patrzył na nią jak na wariatkę, ale to jeszcze było pół biedy. Gorzej, że zaczął podejrzewać jakieś oszustwo, które miało na celu pozbycie się go ze skokowca.

Przynajmniej Pokraka nie robiła problemów – choć akurat w przypadku Małej Bloom nie wiedziała nawet, czy rozumie do końca to, co się do niej mówi. Niemniej kiedy Elohim usiadła przy konsoli i zaczęła swoją typową pracę związaną z astrolokacją, zauważyła, że pojawiły się zmiany. Zakomunikowała jednak tylko o „rozpadzie strunowości” oraz „detranskrypcie macierzy” i na tym się skończyło. Więcej zabawy było już z kotem, który dostał dziwnego wścieku i biegał jak oszalały po korytarzach „Ciemnego Kryształu”, drąc się wniebogłosy i ocierając o przypadkowe sprzęty. Z jego punktu widzenia wszystko wywróciło się na lewą stronę... i najwidoczniej bardzo mu to odpowiadało.

Co do Ciotki, to kiedy już ponownie zaistniała w systemie, zaczęła wrzeszczeć. Kirke kilka razy miała do czynienia z jazgoczącą SI, ale to, co zafundowała im Ciotka, przerosło jej najśmielsze oczekiwania. Wykastrowana Sztuczna Inteligencja na przemian bełkotała, śmiała się i krzyczała, by wreszcie zamilknąć. Wystraszona Bloom już miała wpinać się w system, by jej poszukać, gdy Ciotka oznajmiła nagle grobowym głosem, że „tak się nie robi, dzióbku... nie Cioci”. Dopiero po długiej sesji genohakerka wyciągnęła wreszcie od niej, że SI podejrzewała ją o złośliwą instalację wirusa, który poprzestawiał jej sporo w podstawowych blokach programowych.

Paranoja.

To jednak, co udało się osiągnąć z pozostałą załogą, w przypadku Tartusa Fima spaliło na panewce.

Handlarz, owszem, wysłuchał wyjaśnień, a nawet przejrzał dane, ale widać było, że nie wierzy Kirke ani w jedno słowo. Co gorsza, patrzył na nią z denerwującym pseudowspółczuciem, charakterystycznym dla każdego wielbiciela mocnych trunków, który odnalazłszy bratnią duszę w popijawie, kwituje z pobłażaniem jej próby udowodnienia, że alkohol, owszem, popija, ale tylko okazjonalnie.

Znaleźli się w martwym punkcie i Bloom nie miała ani siły, ani ochoty, by przekonywać handlarza co do pojawienia się w skokowcu dziwnej dziewczynki, która nie była dziewczynką. Zwłaszcza że wraz z upływem czasu sama miała coraz większe wątpliwości. Czy naprawdę pojawiło się tu dziecko w sukience z falbankami? I czy nie brzmi to raczej jak początki średniowiecznej schizofrenii?

A potem Tartus odkrył, że nie ma już stazy, i wpadł w szał.

– Co ty sobie, Plaga, wyobrażałaś?! – wydarł się na kompletnie zaskoczoną Kirke. – Gdzie zasrane pojemniki z Białą Pleśnią?! – Biegał po stazo-nawigacji, która nie była już stazo-nawigacją, i szalał bardziej niż wcześniej kot. Co chwilę podnosił i zaraz odstawiał z obrzydzeniem przypadkowe fragmenty oprzyrządowania. – Co z nimi zrobiłaś? Gdzie są pieprzone iniektory?!

– Mówiłam ci już! – wysyczała na granicy wybuchu. – Nie ma ich, tak jak napędu głębinowego! Wszystko zostało zmienione! Wymienione!

– Co ty zrobiłaś?! – wrzeszczał, dobiegając po raz dziesiąty do miejsca, z którego powinny wychodzić iniektory. – Po co to wymontowałaś, pieprzona wariatko?! – zajęczał, szarpiąc za fragment konsoli nawigacyjnej. – Zabiłaś nas!

– Mówiłam już, że to nie byłam ja!

– A kto?! Jakaś zasrana ułuda?! – wrzasnął po raz ostatni i zatrzymał się tuż przy niej. Kirke cofnęła się; wiedziała, że handlarz ledwo powstrzymuje się, by złapać ją za gardło. – Zabiłaś nas – powtórzył głucho. – Ty bezmyślna, pokręcona dziwko...

– I tak jesteśmy już martwi – odpowiedziała, dziwiąc się własnemu spokojowi. – Możesz mi nie wierzyć... ale to, co się stało, to nasza jedyna szansa.

– Jak mamy skoczyć bez stazy? – szepnął, nawet nie do niej, a do siebie, opadając na fotel przy konsoli. – Nie skoczymy – wymamrotał. – Dostaniemy choroby pogłębinowej...

– Tartus... – spróbowała, ale nie zareagował. Patrzył tępo w przestrzeń. – Posłuchaj...

– To nie wchodzi w grę – powiedział. – Nie po... nie po nich. Prędzej się zabiję.

– Fim!

To go poderwało. Uniósł głowę i popatrzył na nią w miarę przytomnym wzrokiem.

– Nie musisz wychodzić na zewnątrz – powiedziała. – Wystarczy, że zerkniesz na część napędu wewnętrznego... a raczej na to, co z niego zostało.




Jakoś dał się poprowadzić do maszynowni, choć przypominało to raczej ciągnięcie ze sobą pijanego.

Samo wnętrze korytarza, wcześniej napęczniałe rurami energetycznymi rdzenia i mydłowatymi klockami sprzęgów, wyglądało mniej więcej znajomo. Coś się jednak nie zgadzało: w grę wchodziła jakaś nienaturalna krzywizna, drobiazg umykający w kąt oka. Rury, klocki i okablowane karty sprzęgów zostały – ale pojawiło się w nich coś obcego.

Najważniejsze wydawało się to, że najwidoczniej „Ciemny Kryształ” nadal posiadał rdzeń lub coś, co znacząco go przypominało. Doszli do jego opancerzonego, błękitnego kryształu. Pokrywające pancerz chłodziwa funkcjonowały i wyglądały podobnie... ale – kilkanaście metrów dalej, tam, gdzie powinno znajdować się wewnętrzne wrzeciono napędu sprzężone z odrzutem i antygrawitonami – dostrzegli coś zupełnie innego.

Przypominało grubo grawerowaną, czarną kulę, przytwierdzoną do ścian pająkowatymi odnóżami. Niczym jasne, ruchome aureole otaczały ją dyski i obręcze. Te ostatnie ruszały się lekko, w powolnym tańcu, spowite przez coś podobnego do pola magnetycznego, o czym świadczyło delikatne załamanie obrazu. Od urządzenia dobiegał cichy pomruk.

– Coś tam jest – zauważyła Kirke. – Jakaś płytka. – Wskazała na element wiszący na prawej ścianie przed kulą. – Oznaczenie napędu?

– Typowy napęd głębinowy ma płytkę na sobie – wychrypiał Tartus. – Oznaczenie rdzenia Light Endless Might i poziom napędu, od emisji pięć dziesiątych dla sond po jeden, czyli szerokość otwarcia Głębi, dla skokowca. Plus wiele innych rzeczy, wpływających na takie pierdoły jak wytrzymałość, szybkość aktywacji, pobór energetyczny i tak dalej. Masz tam napisane LEM?

– Jest... Light Endless... Might. Ale tyczy się chyba napędu, nie rdzenia. Dziwne. I jakieś schematy... ale nic z nich nie rozumiem.

– Coś jeszcze?

– Absorpcyjna Struktura Integracyjno-Masowa Obiektów, typ V – wyrecytowała Bloom. – Co to może znaczyć?

– Tyle, że mamy do czynienia z piątym typem czegoś, co zasysa materię jak granat grawitacyjny – zauważył niechętnie Fim. – Na logikę to coś w rodzaju generowanej... czarnej dziury.

– Czarnej dziury?!

– Na to wygląda.

– To co to robi? Zagina przestrzeń?! Spłaszcza ją jakoś, żeby statek mógł się po niej prześlizgnąć?

– Jeśli ta cała... Andy powiedziała ci, że to napęd nadświetlny, to chyba nie do końca – uznał Tartus. – Raczej generuje na tyle zaawansowane ciążenie, że umożliwia przekroczenie prędkości światła. Te rury najwidoczniej idą stąd do mechaniki dysz napędowych. Ale... to jakiś absurd.

– Nie do końca. – Bloom odsunęła się od kuli. – W końcu działa.

– Może i tak... tylko że nie powinno. Nic nie może przekroczyć prędkości światła. Poczekaj...

– Co chcesz... Tartus!

Trzasnęło i Fim poleciał do tyłu. Kirke krzyknęła, ale handlarz już wstawał, pocierając zdrętwiałą rękę.

– Chciałem tego dotknąć – wyjaśnił. – Jeśli byłoby to tylko holo nałożone na napęd głębinowy, to wszystko jasne... ale wygląda na to, że naprawdę otacza to jakieś pole. Chyba że specjalnie zainstalowałaś emitery... ale jak miałaś to zrobić? Brak ci sprzętu...

– Zwariowałeś? – jęknęła Bloom. – Jeszcze ci mało? I po co pchałeś tam łapę?! Zupełnie ci odbiło?

– Dobrze – chrząknął nieco zmieszany handlarz. – Wracamy do SN. Zobaczę te całe kamery.

– W porządku – Kirke kiwnęła głową. – Tylko że...

– Co?

– To już nie jest stazo-nawigacja. Raczej mostek – poprawiła go Bloom. – Andy tak to nazwała.

Tartus nie odpowiedział. Ruszył z powrotem szybkim krokiem, ale Kirke dostrzegła, że lekko trzęsą mu się ręce.




– I jak niby mają nas nie zauważyć? – spytał martwym głosem Fim, gdy wrócili już na „mostek” i neoszyba „Ciemnego Kryształu” wyświetliła zewnętrzny pancerz statku. – Nie zobaczą tego... pierścieniowatego zgrubienia?

– Mogą pomyśleć, że to jakaś zapomniana jednostka z Księstw Granicznych – zauważyła Bloom.

– To kompletnie nie wygląda jak coś staroimperialnego – wycedził handlarz. – Może gdyby to był statek systemowy... ale każdy, nawet staroimperialny okręt skaczący przez Głębię ma na sobie zwoje napędu, a nie jakiś symetryczny pierścień! Co konkretnie powiedziała ta cała... Andy?

– Że jeśli Zjednoczenie za bardzo zbliży się do statku i zacznie go badać, napęd imploduje.

– Uwierzyłaś w to?

– Cóż, wyglądała dość poważnie, kiedy to mówiła.

– Świetnie... coś jeszcze?

Tak, pomyślała niechętnie Kirke. Legendy o postaci, którą straszy się dzieci w tysiącach zamieszkałych układów. Bajeczki o Bladym Królu, który przybywa na upiornych grimach, by wynicować życie z Galaktyki co eon. Używającym całej planety jako plagowej sondy kosmicznej. I na którego „Ciemny Kryształ” zadziała niczym wabik. To wszystko. Nie licząc faktu, że od dłuższego czasu śnią mi się koszmary na temat jego przebudzenia.

– Nic szczególnego – powiedziała, nie patrząc na handlarza. – Kilka bzdetów, z których najciekawszy był taki, że jeśli nie użyjemy tego statku i nie wrócimy do Wypalonej Galaktyki, umrzemy.

– Żadna nowość – mruknął Fim. – Ciotka?

– Tak, dzióbku?

– Mówiłem ci już, żebyś... zresztą nieważne. Jak wygląda twoja integracja z tym całym napędem?

– Jest pełna... Tartusie Fimie. Kirke to wie, prawda, kochanie?

– Jeszcze nie wiem – mruknęła Bloom. – Dowiem się, jak się wepnę, ale nie mam na to jakoś ochoty. Ciotka?

– Tak, skarbuniu?

– Wyświetl nam specyfikację napędu nadświetlnego – poleciła genohakerka. – Tylko bez technikaliów, bo nie zamierzam ich za bardzo poznawać i implodować. Daj osiągi.

– Już – zgodziła się wykastrowana SI i nagle na neoszybie rozbłysły wykresy i słupki. Kirke zamrugała.

– Co to jest?

– Nadmatematyka, kochanie – wyjaśniła uprzejmie Ciotka. – Dokładna rozpiska.

– Celeritate – stwierdziła z powagą przysłuchująca się rozmowie Pokraka. – Ciągłość elongacji w czasotrwaniu.

– Nie masz czegoś prostszego? – zaciekawił się Fim. – Na przykład na ile ten statek rusza się szybciej od światła?

– Nie sądzę, by istniały jakieś specjalne ograniczenia – zaświergotała SI. – Przy przejściu poza strukturę korpuskularno-falową następuje kwantyzacja czasoprzestrzeni. Tak z tego wynika. Prędkość to już nie do końca prędkość.

– Zwariuję – wymamrotała Kirke. – Jak mamy zatem tym latać, skoro nie potrafisz nam wytłumaczyć, jak sterować statkiem?

– Wybiera się miejsce docelowe. A potem się leci, dzióbku. Tylko bardzo, bardzo szybko.

– Wyjątkowo pomocne – chrząknął Tartus, ale Ciotka nie wyczuła ironii. – A ekstrapolacja miejsca docelowego?

– Podobna jak w przypadku skoku z napędem głębinowym, dziób... Tartusie Fimie. Ale tu nie musi być dokładna. Nie, kiedy leci się w kierunku Wypalonej Galaktyki. Bo ona jest duża, ta Galaktyka. Ma ponad sto dwadzieścia tysięcy lat świe...

– Dobra, wystarczy – przerwał jej handlarz. – A energia rdzeniowa?

– Jej chyba pobiera się więcej – stwierdziła Ciotka. – Ale wystarczy, żeby dolecieć. Potem się naładuje. Rdzeń ma takie same łącza. To bardzo, bardzo ładnie, prawda?

– Przepięknie – zgodziła się martwym głosem Kirke. – Po prostu cudownie. Tartus?

– Co tam?

– Chyba nie ma co przedłużać. Idź, pięknie się wyszoruj, ogól nogi i tak dalej. Zaczynamy.




Pomimo szumnych słów Kirke nie wiedzieli do końca, jak się do tego zabrać.

Sam start wydawał się prosty, ale nie to stanowiło problem. Ciotka wyliczyła z grubsza miejsce docelowe –umiejscowioną prawie czterdzieści tysięcy lat świetlnych od Terry gromadę kulistą w gwiazdozbiorze Gołębia – ale sama ekstrapolacja wykastrowanej SI nie wystarczała. Kirke musiała się wpiąć w system, a nie miała na to żadnej ochoty.

Bała się.

Andy, kimkolwiek lub czymkolwiek była, na czas przemiany czy też wymiany „Ciemnego Kryształu” odpięła Ciotkę od systemu, tak jak odłączyła całą załogę statku. Potem zmieniła coś wewnątrz oprogramowania. A teraz Bloom musiała wpiąć się w coś, co mogło być czymś kompletnie innym od zwykłego systemu komputerowego.

Długo siedziała przy konsoli nawigacyjnej i patrzyła na porty dostępowe. Nikt jej nie ponaglał. Nieopodal Tartus wydawał się zajęty jakimś elementem dotykowego holo, Pokraka mamrotała do siebie, przeglądając mapy, a kot gdzieś zniknął. Kirke westchnęła. Wejścia do konsoli wyglądały prawidłowo, tak samo jak doczepione do nich kable, ale właśnie owa swojskość oprzyrządowania budziła w niej największy niepokój. Wciąż nie mogła oprzeć się wrażeniu, że patrzy na profesjonalnie wykonaną atrapę.

– Dobra tam – mruknęła wreszcie i złapała za jeden z kabli. Cokolwiek miała zrobić, lepiej, żeby zrobiła to szybko. – Wchodzę.

I rzeczywiście, weszła.

System otworzył się przed nią niczym mozaika tasujących się danych. Był niemalże taki sam jak zwykle i świadomość, że tak jest, wywołała w niej ulgę. Na granicy owego „niemalże” coś wszakże płynęło, niczym umykające plamy drobnych świateł: skupione fragmenty zagwożdżonych danych na tle czarnych, informacyjnych bloków.

– Ciotka? – szepnęła Bloom. – Co to jest?

– Brak dostępu, kochanie – usłyszała. – Lepiej w to nie wchodź. To jest zupełnie niepodobne do niczego.

– Poczekaj...

– Tam nie, dzióbku!

– Powiedziałam – odparła powoli Kirke – żebyś zaczekała.

Popłynęła w dół, świetlną infostradą ku mrocznym monolitom danych. To wciąż były graficzne nakładki systemu, już jej przecież znane: obrazujące schematy nawigacyjne. Zerknęła na nie pobieżnie, ale wyglądały w porządku. Najwidoczniej samo pojęcie skoku, czyli otwarcia Głębi, zostało w nich tylko zastąpione przez AN – Aktywację Nadświetlnej, jak zaraz poinformował ją system. Nie powinno być zatem problemu, większość komend załatwi niemal intuicyjnie. Ciekawe, czy tu też był obecny jej program nawigacyjny, który unowocześniła dla siebie i całej Straży?

Na razie leciała pośród samogenerujących się fraktali – zbitki podprogramów – by dolecieć bliżej owych rozproszonych świateł. Miały dziwnie bryłowatą strukturę i, co specjalnie jej nie zdziwiło, pokrywał je delikatny, srebrny brokat.

Zabezpieczenie, zrozumiała. Zabezpieczenie Andy.

– Kochanie, nie podchodź tam – jęknęła Ciotka. – To ten wirus, co tu był, i mnie głowa rozbolała, i krzyczałam, i krzyczałam, bo...

– Cicho bądź – syknęła Bloom. – Albo wyłączę ci interfejs głosowy.

Zwichrowana SI umilkła, a Kirke przysunęła się jeszcze bliżej. Fraktal wyglądał jak żywy, drgał lekko, jakby próbował połączyć się z pozostałymi drobinami światła, porozrzucanymi po całym układzie. Tu wiele zrobić nie mogła: co najwyżej popatrzeć i poznać strukturę zewnętrzną, zakamuflowaną i tak przez graficzny interfejs. Programy wsadowe odbijały się od tego jak od ściany. Musiała przejść na poziom spojrzenia genohakerskiego, bez nakładek.

Przymknęła oczy. Obraz zadrgał spazmatycznie, a nadmatematyka programu zaczęła wyłazić na wierzch: ciasne piktogramy wzorów, przepięć i napięć, naprężenia zero-jedynkowe – a wszystko w nagłym, histerycznym krzyku Ciotki.

Kirke uśmiechnęła się. I wtedy ją wypłaszczyło.




– Siedem godzin – poinformował ją blady, wyraźnie zmęczony Tartus Fim. – Siedem plagowych godzin, Bloom!

– Co się...

– Wyłaź z AmbuMedu – powiedział, wybierając opcję otwarcia czaszy medycznej. – Możesz być nieco kołowata i senna, system od góry do dołu naszpikował cię prochami.

– Gdzie ja...

– Przecież ci powiedziałem. Jesteś w AmbuMedzie, a dokładniej: byłaś. Ciotka dostała histerii. – Pomógł jej usiąść na leżance. – Odleciałaś. Kompletnie płaska linia serca. Co tam wyprawiałaś?

– Sprawdzałam...

– Gówno tam, sprawdzałaś. W co żeś wdepnęła?

– Tartus... – Kaszlnęła, przyjęła podany termokubek z fluidem. – Muszę się położyć. Niczego nie ruszajcie i nie wchodźcie w nadświetlną. I nie gmerajcie w programie.

– Nigdzie nie zamierzam gmerać – uspokoił ją. – Choć chętnie dowiedziałbym się czemu. Nie licząc ryzyka śmierci.

– Tam jest SI – powiedziała, wstając z leżanki i kierując się w stronę wyjścia i kajuty kapitańskiej.

– Jaka znowu SI?

– „Ciemnego Kryształu”.

– Przecież Ciotka już jest... nie rozumiem?

– To nie Ciotka – wyjaśniła słabo Bloom, wychodząc ociężałym krokiem na korytarz. Tartus ruszył za nią, czujnie monitorując jej potknięcia i lekkie opieranie się o ścianę. – To „tamta” SI.

– Jaka znowu „tamta”?

– Na statku Gama była wykastrowana SI o specyfikacji Matka. Może to ona. A może i druga Ciotka. Nie wiem.

– Nie wiesz?

– Andy rozbiła jej strukturę programową na części, ale nie wykasowała. Pewnie dlatego, że wciąż stanowi składową systemu. Dokonała jej fragmentacji i zabezpieczyła każdy z plików. Zakładam, że po to, żebyśmy nie mogli z nią porozmawiać.

– A to czemu?

– Bo czymkolwiek ta SI jest, pochodzi z tego samego miejsca, co nasz obecny „Ciemny Kryształ” – wyjaśniła Kirke, z wysiłkiem naciskając genoczytnik od drzwi kajuty kapitańskiej. – Idę spać.

– Poczekaj – zatrzymał ją na moment. – I co zamierzasz z tym zrobić?

– Nie wiem – odparła półprzytomnie, opierając się o framugę. – Może uda się ją odblokować albo połączyć w całość. Ciotka na razie odbiera ją jako wirus, choć z perspektywy tamtej SI to Ciotka jest wirusem, który przejął system. Musi być w każdym razie jakiś powód, dla którego Andy nie chciała, żebyśmy z nią porozmawiali. A w takim razie – wtoczyła się w końcu do kajuty i padła na szeroką leżankę należącą niegdyś do Gama – powinniśmy zrobić wszystko, żeby... z nią... pogadać...

– Jak to: pogadać? A czy nie przejęłaby wtedy systemu? Bloom? Czy nie wykasowałaby Ciotki?

Ale Kirke nie odpowiedziała. Spała w najlepsze.




Pełna rekonwalescencja zajęła jej dwa symulowane dni.

Najpierw spała bite piętnaście godzin, a kiedy wreszcie się przebudziła, czuła się jak wrak człowieka. Weszła do mikrołazienki i spędziła w niej godzinę, a następnie, po przebraniu się w zapasowy kombinezon, dowlokła się do mesy po fluid i kawę. Tartus poinformował ją, że wygląda jak rozdeptana wersja samej siebie, uformowana z odbytu. Uśmiechnęła się krzywo, doceniając żart, ale tak naprawdę miała ochotę, żeby się przymknął. Chciała też znaleźć kota, który kiedy ją zobaczył, niemal natychmiast wpakował się na kolana i rozpoczął mruczący seans.

– Gdzie Pok... Mała? – spytała Fima, drapiąc Głoda pomiędzy uszami. Handlarz wzruszył ramionami.

– Cały czas przy konsoli – stwierdził. – Wyszkoliliśmy sobie astrolokatorkę. To jej się chyba podoba.

– Świetnie. Muszę coś zjeść, a potem...

– Daj spokój, Bloom – przerwał jej obcesowo. – Na razie nigdzie się nam nie śpieszy. Zrobimy ten skok czy jak to tam nazwać, kiedy będziesz gotowa.

– Coś takiego – prychnęła Kirke, ale było to wyjątkowo słabe prychnięcie. – Pan handlarz z wąsem się przejął.

– Pan handlarz nie ma ochoty, żeby niesprawna pilotka rozwaliła mu statek – odparł z rozbrajającą szczerością. – Przykro mi, Bloom, ale w tej relacji dbam o własny zmęczony tyłek.

– Jasne.

– Idź spać – zarządził. – Wróć wtedy, kiedy będzie z ciebie jakiś pożytek. I jeszcze jedno...

– Hę?

– Tę całą zabawę z SI zostaw sobie na później, kiedy będziemy już w Wypalonej Galaktyce – rzucił. – To pewnie ważne, ale szczerze mówiąc, bardziej denerwuje mnie fakt, że dryfujemy na międzygalaktycznym zadupiu.

– Niech ci będzie – powiedziała, upijając odrobinę kawy. – Wracam do kajuty kapitańskiej – zakończyła.

Tym razem spała kolejne dziesięć godzin, wcześniej faszerując się zaleconymi przez AmbuMed prochami. Śniła spokojne, czarne sny bez koszmarów, sny w pustce i o pustce, gdzie to, co było obok, prześlizgiwało się tylko pod powierzchnią, a stara wersja „Ciemnego Kryształu” mknęła przez cichy, miażdżący wszystko chaos, zakorzeniona w bezkresie.

Bezkres, pomyślała, budząc się wreszcie. Bezkres i srebro. Ale myśli nie skonkretyzowały się i uleciały, tak samo jak wcześniejsze obawy przed Aktywacją Nadświetlnej. Wstała, skorzystała z niewielkiego podajnika fluidu w kajucie Gama... nie, w swojej kajucie, weszła do mikrołazienki, przebrała się i wyszła, by powrócić do Wypalonej Galaktyki.

– Ciotka – rzuciła twardo, wchodząc na mostek. – Systemy.

– W normie, dzióbku!

– Tartus, konsola.

– Przecież widzisz, że siedzę.

– Pokraka? Astrolokacja.

– Transkrypt mikromacierzy!

– Pięknie – ogłosiła Kirke, zajmując fotel kapitański i wpinając kable w porty dostępowe. – Głód? – rzuciła jeszcze i uśmiechnęła się, słysząc mrukliwe miauknięcie. – Na miejsce. Jedziemy z tym szajsem.

Złapała za uchwyt sterujący i przymknęła oczy.

– Miejsce docelowe NGC 1851. Prędkość maksymalna – dodała, widząc pod powiekami, jak system układa się w strukturę nawigacyjną. – Aktywacja Nadświetlnej!

Z początku nie poczuli nic. A potem, gdy doleciał ich ciężki, basowy pomruk, a pokład zadrżał, gwiazdy widoczne za neoszybą rozmazały się w jasne smugi. Statkiem szarpnęło i Kirke jęknęła.

Wszystko się wydłużyło.

Wyglądało to tak, jakby sama neoszyba i przód „Ciemnego Kryształu” wyciągnęły się w długą, cienką linię, której koniec zatonął w jasnym, srebrnym świetle skumulowanych gwiazd. Niestety, na tym się nie skończyło.

Przerażona Kirke dostrzegła, że wydłużają się i jej ręce. Ścisnęła mocniej uchwyty i nagle pojęła, że nawet jej przerażenie jest niejako obok, pozostawione gdzieś w tyle, i że emocje, które odczuwa, rozsypały się nagle na pomieszane w czasie części. Słyszała swoje własne słowa: „Ja plaguję”, i Tartusa: „Co ty nie powiesz”, choć wcale ich nie wypowiedzieli. Głuchy, towarzyszący lotowi pomruk gęstniał, by nagle zmienić się w miarowe buczenie. W tym samym momencie wszystko ścisnęło się z powrotem, a na ekranach wcześniej ukazujących licznik – wyświetliło się nagle „AN: –124”, które po długiej chwili przeskoczyło na 123.

– Ja plaguję – wyszeptała Kirke.

– Co ty nie powiesz – wymamrotał Tartus Fim.

– Chyba mamy stabilność, dzióbku – zaszczebiotała Ciotka.

– Stabilność? – nie zrozumiała Bloom. – Za neoszybą widzę wciąż jakieś rozmazy... i wszystko faluje!

– Ale już można sterować – poinformowała wykastrowana SI „Ciemnego Kryształu”. – To prawie jak zwykły lot... tylko bardzo szybko.

– Co to za licznik?

– Trwania podróży – zauważył Fim. – Każdy głupek by zauważył. Ciotka?

– Słucham, Tartusie Fimie?

– Masz jakieś korekty? Inne cuda? Czy po prostu lecimy do przodu?

– To gromada, Tartusie Fimie. Lecimy do przodu – zgodziła się Ciotka. – O, ale patrzcie, mijamy coś... o tam!

Na neoszybie wyświetliło się holo odległych jeszcze jednostek. Mignęły im tylko – zapis ukazywał je pomimo zawirowań z relatywistyką, Kirke zauważyła gigantyczną linię czarnych bulw. Cokolwiek to było, zmierzało tak jak oni – do Wypalonej Galaktyki. I było tego naprawdę sporo.

– Jakieś pomysły? – spytała. Tartus wzruszył ramionami.

– Reditum – poinformowała milcząca wcześniej Pokraka.

– Reditum? Powrót już podobno był – skwitowała Kirke. – Sami widzieliście.

– Może nie cały – zauważył Fim. – Może ta reszta to jakieś posiłki Obcych?

– Jeśli tak, to będzie wyjątkowo kiepsko – odparła Bloom, ale w tym momencie widoczny nad neoszybą licznik niespodziewanie przyspieszył, by cofnąć się o kilka cyfr. – Co się dzieje?

– Nie wiem, dzióbku – zmartwiła się Ciotka. – To jakaś symulacja czasu podróży, nie licznik. Może się nie da tego wyliczyć?

– Znowu się... – zaczął Tartus, ale jego głos nagle zmienił się w piskliwy, nienaturalny wizg. Kirke przymknęła oczy.

„Ciemny Kryształ” ponownie się rozciągnął.

Znaleźli się poza czasem.

Wciąż istnieli, ale w bezruchu, niczym owady zamrożone w nieskończonym bursztynie. Najwidoczniej osiągnięcie prędkości maksymalnej oznaczało taki, a nie inny stan. Stan, który niemal pozbawił ich zdolności myślenia – stan w bezkresie, poza czasem i poza wiecznością.

A potem wszystko się skończyło.

Gwiazdy zmieniły się ponownie w zwykłe smugi, by przekształcić się w normalne, srebrne punkty, obraz zafalował i okrzepł. Pomruk napędu nadświetlnego ucichł, by wreszcie kompletnie zamilknąć. Licznik z „AN” wygasł. Wciąż lecieli, ale prędkość zatrzymała się na dziewięciu dziesiątych c.

– Ciotka, dryf – wydała polecenie Kirke. – Automatyka lotu.

– Tak jest, kochanie.

– Jesteśmy – wyszeptał Tartus. I istotnie tak było. Wydostali się z międzygalaktycznej czerni, choć nadal znajdowali się poza Wypaloną Galaktyką. Patrząc z perspektywy jej Ramienia Zewnętrznego, znaleźli się nieco pod nim. Głębokość galaktyczna wynosiła około dwudziestu tysięcy lat świetlnych, a oni trafili na samą granicę, lekko tylko muskając ostatnie, złapane w grawitacyjny wir gwiazdy.

– Jesteśmy – potwierdziła Bloom. – Ciotka? Ile jest do najbliższego Księstwa Granicznego?

– Najbliższy zamieszkany system nazywa się Granica i leży w Obrębie Północnym – poinformowała z zadowoleniem SI. – Około dziesięciu tysięcy lat świetlnych stąd, może trzynaście, skarbie. Wyliczę zaraz...

– Duodecim – odezwała się ku zaskoczeniu Ciotki Pokraka. – Dwanaście.

– Brawo, Mała – potwierdził Fim. – Federacja. Ten układ ledwo się trzyma Ramienia Węgielnicy – dodał, wyświetlając dotykowe holo. – Bardzo stary, książęcy ród tam mieszka. Nie pamiętam, jak się nazywają.

– Ale mają stację łącznikową – mruknęła Kirke. – I oznaczenie tras przelotowych. Bez tego wciąż będziemy skakać tylko od gromady do gromady, ryzykując błąd lokacyjny. Takie skoki mogą nam zająć pierdyliard czasu.

– Mają tam stacje, boje i trasy... ale mają też Promień – wtrącił Tartus. – Niemal w nim płyną. A jak go mają, to mają i Obcych. Z pewnością ich zaatakowali.

– Warto by w każdym razie zajrzeć – stwierdziła Bloom. – Głębiej i tak na razie nie polecimy.

– A to czemu?

– Wciąż nie wiem, jak dokładnie sterować tym plagowym napędem. Im głębiej wlecimy w Wypaloną, tym większe ryzyko, że w coś grzmotnę.

– Cenny argument – zgodził się Fim. – To co? Ustawiamy znowu AN?

– Za chwilę – skrzywiła się genohakerka. – Nie masz wrażenia, że rozciągnęło ci jelita? Bo ja chyba zaraz...

„Ciemny Kryształ” zadrżał.

Po całym statku przeleciała fala i z początku pomyśleli, że ich zaatakowano. Ciotka zareagowała odruchowo, rzutując mapę na neoszybę, ale sektor był pusty – nie licząc gwiazd.

– Adventum? – wyszeptała niespodziewanie mała Elohim, odrywając blade, szczupłe palce od konsoli nawigacyjnej. – Desynergia całości?

Fala powróciła. Drżenie przebiegło przez pokłady. Głód zamiauczał. Szarpnęło. System wyświetlił załamanie pól magnetycznych.

– Co się dzieje? – stęknął Tartus. – Ciotka! Sprawdź napęd!

– Tak jest, Tartusie Fimie! Napęd przegrzany!

– To nie napęd! – Kirke złapała za uchwyt sterowniczy. – Wiem, co to! Musimy uciekać!

– Uciekać?! – Handlarz nie zrozumiał. – Coś strzeliło po skoku...! Zaraz to napr...

Przed konsolą nawigacyjną zaczęła formować się niewyraźna, migotliwa sylwetka. Bloom, widząc ją, zdusiła w ustach przekleństwo.

– Ciotka! – krzyknęła. – AN! Losowy skok w głąb Ramienia Zewnętrznego! Już!

– Nie mogę, dzióbku.

– Jak to: nie możesz?!

– Za szybko, kochanie. Nie odpowiada ten napęd...

– Chyba sobie żartujesz... – jęknęła Kirke. – Przełam to! Przełam blokadę bezpieczeństwa i aktywuj AN!

Ale na to było już za późno.

Sylwetka okrzepła. Wciąż migotała delikatnym widmem, ale była wyraźna i przypominała nieco zwykłe holo. Bloom wiedziała jednak, że nie patrzy na projekcję, a raczej na to, co zostało z dawnej cielesności.

Odetchnęła głęboko. I, ku zdumieniu Tartusa, puściła uchwyty sterujące. A potem się uśmiechnęła. Szeroko i zupełnie szczerze.

– Witaj, Kirke – powiedział Natrium Ybessen Gatlark.





Raz i dwa

Przebudza się dziura

Trzy i cztery

Grimów już złapał stery

Pięć i sześć

Układy przybył zjeść

Siedem i osiem

Pożegnaj się z kosmosem

Dziewięć i dziesięć

Blady Król kres nam niesie!


wyliczanka Bladego Króla,

zabawa dziecięca, dat. nieznane





Kirke Bloom wiedziała, że będzie ciężko. Ale nie miała pojęcia, że będzie coraz gorzej.

Zdążyła przyzwyczaić się do zleceń Nata, który przyjął ich w Wypalonej Galaktyce z otwartymi ramionami, proponując współpracę. Cóż... biorąc pod uwagę sprawy z przeszłości, była mu ją winna. Misje wyglądały na szczęście na dość proste i dotyczyły głównie wsparcia skanu wyrywkowych obszarów Wypalonej Galaktyki. W gruncie rzeczy nie różniło się to zbytnio od zwykłej pracy „Ciemnego Kryształu”, który był dostosowany do skanowania sektorów. Czy nie tym zajmował się od samego początku, jeszcze jako skokowiec Straży Granicznej? Obserwował Promień na wysokiej automatyce i zrzucał dane do lektoratu wybranej strażnicy. Tak czy owak, od kiedy zaczęła pracować dla transgresa, odnosiła wrażenie, że przesiedzi w kosmosie znacznie dłużej niż typowy Strażnik. A, niestety, nie miała na to ochoty.

Jej przyszły współpracownik Myrton – według zapewnień Nata – znajdował się wciąż w horyzoncie czarnej dziury, podczas gdy na głowie Kirke siedziała Wojna Naporu. Konsensus panoszył się w Ramionach Zewnętrznych. Ludzkość broniła Ramion Perseusza, Krzyża i Strzelca. Ale to nie tam „Ciemny Kryształ” miał latać, lecz do sektorów, które nawet z punktu widzenia Tartusa Fima wydawały się bezsensowne. Seria mgławic? Sektory czarnych dziur? Loty ku niebezpiecznym obszarom zajmowanym przez Obcych? Musiała przyznać rację handlarzowi: to wszystko nie trzymało się kupy.

– Muszę posiadać te dane – tłumaczył Natrium, gdy zjawiał się na mostku lub w kajucie kapitańskiej statku jako migotliwe, niekształtne pseudoholo.

Wyglądał już na wysokiego, chudego nastolatka, co nieco rozbawiło Kirke. Kiedy spotkała go w lodzie Empireum, sięgał jej mniej więcej do ramienia, a teraz szybko „dorastał”.

– Część tkwi w głębokiej ekstrapolacji czy jak wolisz, prognostyce przyszłych wydarzeń. Inne są ważne z powodu posunięć, które zamierzam dopiero zaplanować.

– Planuj sobie, co tam chcesz – prychnęła Kirke. – Rzecz w tym, że mam już tego dosyć. Jeszcze jeden błękitny miesiąc i odbije mi do końca. Muszę się podłączyć, Nat! Wziąć kilka zleceń. Przespać się z kimś! Wypić drinka w przeklętym barze! Jestem genohakerką, nie pilotką!

– Nie przesadzasz? Masz przecież dostęp do Synchronu. Wszyscy dostajecie wysoką zapłatę w jedach. Nigdy nie widziałaś tylu jednostek kredytowych. Tartus wydaje się zadowolony... i ta mała Elohim również.

– A dlaczego mieliby nie być? To plagowa robota Fima: latanie po całej Galaktyce i podniecanie się tym całym gwiezdnym szajsem... A teraz nie musi się nawet martwić o stazę, zatem nic dziwnego, że jest zachwycony! Pokrace jest za to chyba wszystko jedno, po tym jak wkręciła się w astrolokację... Ale mnie wszystko jedno nie jest, Wasza Transgresyjna Wysokość!

– Wolisz więc oddać statek Tartusowi?

– Nie żartuj sobie! Wiesz, że to niemożliwe, po tym... co zrobiła ta cała Andy. – Urwała, widząc, że Nat mocno się krzywi. Gatlarski książę, pomimo ewidentnego dowodu w postaci napędu nadświetlnego, nie do końca zaakceptował istnienie jakiejś kolejnej tajemniczej siły na szachownicy galaktycznych rozgrywek. – Musiał być jakiś powód, dla którego akurat nasz statek został ściągnięty, nie sądzisz? – dodała ciszej, nie chcąc przyznawać się do prawdziwego powodu, dla którego bała się zostawić „Ciemny Kryształ”. Powodu, który, o czym była coraz mocniej przekonana, ją śledził.

Natrium westchnął.

– Bardziej mnie ciekawi, dlaczego dostałaś napęd nadświetlny, a nie ślizg głębinowy, o którym wspominała – zauważył. – Takie rozwiązanie byłoby... logiczniejsze. Z tego, co zrozumiałem, ludzkość i tak miała go odkryć. I ma go przecież Grunwald.

– Może ta Andy nie posługuje się logiką. Z kolei co do tego Grunwalda, to kiedy już go wyciągniesz z czarnej dziury, byłoby miło, gdyby przejął nasze obowiązki i zajął się tym całym „oblatywaniem”...

– Kiedy „Wstążka” wydostanie się z horyzontu zdarzeń, jej załoga będzie miała inne, ale równie ważne zadania. Ale to stanie się dopiero za jakiś czas. Nie narzekaj, Kirke. Gra toczy się o wysoką stawkę, wyższą niż twoje genohakerskie hobby – uciął. – Na razie skupmy się na trasie przelotowej w Obrębie Ligi. Interesuje mnie skan następujących sektorów...

I tak było w zasadzie przez cały czas. W sumie nie miała do niego pretensji. Od kiedy został Powiernikiem Zbioru, przestał działać w pojedynkę. Do pewnego stopnia wydało się jej to zabawne: sekta, która śledziła jego poczynania od momentu zarażenia psychofizją, w konsekwencji stała się mu podległa. Trudno o większą ironię.

O wiele bardziej martwiła się kwestią Bladego Króla.

Tego, że o jego „przebudzenie” chodziło w jej sennych koszmarach, domyśliła się szybko. Wciąż czuła w sobie lód Empireum, którego chłód, ku jej przerażeniu, stał się silniejszy od momentu, gdy planetarna sonda powróciła w otchłanie Sagittariusa A. W końcu poruszyła tę kwestię i z Natem, choć nie uzyskała wystarczających odpowiedzi na trapiące ją pytania.

– Wiem nadal niewiele – usłyszała. – Kiedy psychofizja osiągnęła etap końcowy, zostałem pozbawiony cielesności. Znalazłem się wtedy w miejscu, które i ty zobaczyłaś. Miejsce tuż nad Głębią, nad samą jej granicą, na jej widmowej „powierzchni”. Wyczułem go wtedy, a on wyczuł mnie, ale nie jestem w stanie powiedzieć ci więcej nad to, co już wiesz. Mogę tylko potwierdzić, że ten, którego nazywamy Bladym Królem, istnieje naprawdę, choć nie wiem nawet, czy określenie „istnienia” jest tu prawidłowe. Wiem też, że owa istota nałożyła na powierzchnię Głębi coś w rodzaju programu, zapisanego w lodzie Empireum. I znam co nieco z dostępnych w Synchronie legend, podań i mitów. Gdyby udało mi się przekroczyć Głębię, dowiedziałbym się zapewne więcej. Na razie jednak przejść Głębię potrafi tylko Grunwald...

– Magiczny Myrton – prychnęła Kirke. – Głębinowy czarodziej.

– Porozmawiamy o tym później, kiedy opuści czarną dziurę – skwitował Nat. – Na razie mamy inne problemy. Trzeba zająć się Wojną Naporu.

– Dokładnie – zgodziła się Bloom. – Może byłoby zatem lepiej, gdybyś przestał nas wysyłać w każde galaktyczne zadupie, a zamiast tego po prostu się ujawnił w GSZ? Siądziesz sobie za stolikiem w Radzie Błękitu i będziesz mądrze chrząkał, kiedy pokażą ci oznaczenia pozycji flot na holo...

– Nie. Muszę patrzeć podobnie jak Jedność – zaprzeczył. – Perspektywicznie. Nie będę zresztą psychofizycznym pionkiem Zjednoczenia tym bardziej, że nie mogę być względem nich do końca szczery. Gdy zawierałem układ z Grunwaldem, dowiedziałem się o planach Jedności związanych z personalami. Nie dam rady zapobiec tym planom, a współpracując ze Zjednoczeniem, powinienem je ujawnić. Nie zrobię tego w momencie, gdy Konsensus wygrywa. Sojusz ludzkości z Maszynami musi trwać... przynajmniej na razie.

– Sam gadasz jak Maszyna – żachnęła się Kirke. – „Perspektywicznie”... ja plaguję... I co? Będziesz mógł spokojnie spać, jak Jedność wykręci coś z tymi personalami?

– Ja już nie sypiam – uciął. – Możesz mnie krytykować, ale nie masz pełnego obrazu, Bloom. Ja go posiadam. Ludzkość nie przetrwa tej wojny bez mojego wsparcia. Dlatego wiedzę o Jedności zachowamy dla siebie. Ale spokojnie, mamy wśród Obcych sojusznika...

Bloom pokręciła głową ze zdumieniem.

– Niech cię, Nat... wszystko pięknie sobie wykoncypowałeś – przyznała, pozwalając sobie na nieco kwaśny uśmiech. – A „Ciemny Kryształ”? Też już wiesz, co z nami zrobisz kilka ruchów naprzód?

– Nie chciałbym, żebyś to w ten sposób odbierała.

– Ale odbieram – powiedziała. – Chyba każdy współpracujący z transgresem czuje się jak pionek...

Widmo Natriuma milczało przez moment.

– Nie jesteś pionkiem – powiedziało wreszcie. – A gdybyś nim nawet była, to z pewnością skoczkiem albo wieżą, podobnie jak Myrton Grunwald. Kimś, kto pomoże zmienić losy Wojny Naporu. I dlatego musisz mi uwierzyć.

Niestety, Kirke nie należała do osób, którym wiara w cokolwiek przychodzi łatwo, a dodatkowo – wraz ze zbliżającym się terminem „przejęcia Myrtona Grunwalda” czuła, że jej czas zaczyna się gwałtownie kurczyć. Zupełnie jakby lodowa świadomość Bladego Króla, niczym dociekliwy skaner, coraz bardziej zbliżała się do jej lokalizacji...

Z początku zamierzała to ignorować, traktując jako przykry efekt uboczny włączania AN. Niestety, pierwszy poważny kryzys nastąpił w NGC 6543, znanej także jako mgławica Kocie Oko w gwiazdozbiorze Smoka.

Ironia polegała na tym, że mieli przez nią tylko przelatywać. Umiejscowiona zaledwie trzy i pół tysiąca lat świetlnych od legendarnej Terry mgławica o średnicy powyżej pięciu lat świetlnych posiadała gwiazdę centralną z temperaturą powierzchniową trzydzieści pięć tysięcy kelwinów i była wyjątkowo piękna. Mieli ją minąć, by dostać się w interesujące Nata rejony wewnętrzne Ramienia Perseusza oraz w przestrzeń międzyramienną. Kirke nie widziała w tym większego problemu. Ustawiona przez Ciotkę i Pokrakę ekstrapolacja punktu docelowego wydawała się bezbłędna, nadzorujący pilotaż i mechanikę Tartus czujny, a gwiezdne gromady na tyle szerokie, by nie pojawiło się ryzyko uderzenia w cokolwiek. Nawet pobliski pulsar B2021+51 znajdował się na tyle daleko, by nie stanowić żadnego zagrożenia.

Niestety, zagrożenie przyszło z wewnątrz.

Licznik AN wskazywał jeszcze –23, kiedy Bloom krzyknęła i – wpięta do systemu – zatrzymała nadświetlny lot. „Ciemny Kryształ” jęknął: nagłe hamowanie obciążyło ustawione pod ustalony lot antygrawitony. Nagle powrócili do zwykłej przestrzeni, z prędkością ustawioną na bezpieczną jedną dziesiątą c. Kirke zadygotała i wyrwała się z systemu, brutalnie wyszarpując kable od portów dostępowych. Krzyknęła albo tylko wydało się jej, że krzyczy. Trzęsły nią dreszcze i miała wrażenie, że tonie w lodowatej wodzie.

– Bloom! – krzyknął Tartus, łapiąc ją w ostatniej chwili, tuż przed zsuniecięm się dziewczyny z fotela kapitańskiego. – Kirke! Przeklęta Plaga, mdleje! Mała! – wydarł się do zaskoczonej Pokraki, która oderwała ręce od konsoli nawigacyjnej. – Pomóż mi! Musimy ją zanieść do AmbuMedu!

– Co się stało dzióbkowi?! – pisnęła niepewnie Ciotka, ale nikt nie zwrócił na nią uwagi. Fim podniósł genohakerkę i ruszył do sali medycznej, ponownie wołając Pokrakę i cudem nie następując na nagle rozmiauczanego Głoda.

– Desynchro pęd! – zaprotestowała Elohim, ale Tartus nie miał na to czasu.

– Ciotka się tym zajmie! – odkrzyknął. – Bloom jest nieprzytomna... ona jest cała lodowata! Szybko!

Dotarli do AmbuMedu w iście rekordowym tempie. Niestety, trzeba go było otworzyć. Po ostatnim leczeniu Kirke czasza sprzętu zamknęła się automatycznie i drepczący nerwowo Fim miał ochotę unieść ją na siłę. W końcu jednak sprzęt otworzył się i handlarz mógł wybrać opcję szybkiej analizy i leczenia.

Kirke wciąż była nieprzytomna, gdy AmbuMed zamknął się wreszcie i rozpoczął pracę, wyświetlając informację o zaawansowanej hipotermii.




– Prawie minus dwadzieścia cztery stopnie Celsjusza – powiedział kilka godzin później Fim, gdy wyciągnięta z AmbuMedu Kirke siedziała na leżance w kajucie kapitańskiej, okryta kocem termicznym. – Skóra zaczęła ci sinieć. Byłaś lodowata. Widziałem podobne objawy tylko u osób, które wylądowały w próżni. Gdyby nie automatyka personala, już byś nie żyła.

– Pięknie – wychrypiała Kirke.

Wciąż wpatrywała się półprzytomnie w podany jej kubek z gorącą kawą i dodatkiem słodkiego fluidu. Siedzący jej na kolanach Głód mruczał niczym przeładowany rdzeń.

– Niemal nie zeszłam, co?

– Niemal nie zeszłaś.

– Super – mruknęła ponownie, próbując upić łyk kawy, ale płyn wciąż za bardzo parzył jej wargi. – Gdzie Pok... gdzie Mała?

– W SN... to znaczy na mostku – powiedział Tartus. – Analizuje razem z Ciotką nasze położenie, ale to nadal Kocie Oko.

– Słyszysz, Głód? – spytała słabym głosem Kirke. – Powinieneś być zachwycony, co? Twoja własna, kocia mgławica.

– Bloom...

– Tak?

– Co się z tobą dzieje? – spytał handlarz. – Masz jakiś efekt uboczny związany z nadświetlną? Czy Natrium o tym wie?

– Nat nie interesuje się takimi pierdołami – mruknęła Kirke, z trudem upijając w końcu łyk kawy. – Wciąż gada o spodziewanym, rychłym „przejęciu drogocennego Grunwalda” i twierdzi, że ma na głowie całą plagową Wojnę Naporu.

– Może i tak, ale jesteśmy mu podobno potrzebni – zauważył handlarz. – A jeśli padniesz na hipotermię, to na nic mu się chyba nie przydamy.

– W porządku – przyznała po chwili genohakerka. – A więc... Natrium wie albo się domyśla, co się dzieje. Ale nie może nic zrobić.

– Ja jednak nie wiem – zauważył Tartus. – Może byś mi zatem łaskawie powiedziała?

– To ci się nie spodoba.

– Tak samo jak twoja hipotermia.

Bloom westchnęła i niepewnie odstawiła termokubek na stojący przy leżance stolik. Przez chwilę patrzyła na niego, nie na Fima, ale uniosła głowę i spojrzała wprost na handlarza.

– Może – zaczęła powoli – nie powiedziałam wam wszystkiego. Przepraszam. Ale było tego po prostu za dużo. Natrium też średnio chce o tym słuchać. Szczególnie o dziewczynce.

– Niemożliwe – mruknął chłodno Tartus. Kirke wzruszyła ramionami.

– To teraz nieważne. Istotne jest to, że nasza nadświetlówka nie jest podobno czymś naturalnym w Wypalonej Galaktyce. I za każdym razem, kiedy ją włączamy, stajemy się bardziej widoczni.

– Czyżby? A to dla kogo?

– Bladego Króla.

– W porządku – powiedział po chwili Tartus. Handlarz cofnął się nieco na przystawionym krześle, głos miał chłodny. – Mogę zaakceptować istnienie tego napędu działającego na pył zasranych wróżek i gwiezdnych duszków. Może nawet uwierzę w jakąś magiczną istotkę, która dla kaprysu ów napęd nam instaluje. Czemu nie? Kiedy to wszystko przestało być normalne? Nie wiem. Wiem tyle, że widzę transgresa z zapyziałego Gatlarku, który objawia mi się w klopie i wygłasza farmazony. Ale na tym starczy.

– Fim...

– Nie, czekaj – przerwał jej zimno. – Blady Król! Nie mogłaś wybrać czegoś lepszego?! – Zachichotał, ale chichot był sztuczny i zjadliwy. – Też mnie nim kiedyś straszono. Grimy, upiorne okręty przybędą po każde nieposłuszne dziecko, a Blady Król zabierze je do siebie, w głąb czarnej dziury... Czy naprawdę nie mogłaś wymyślić nic lepszego niż jakieś durne, wyssane z palca bajędy?!

– Inaeternus – usłyszeli nagle.

Odwrócili się. Zdenerwowani kłótnią nie zauważyli, kiedy Pokraka weszła do kajuty kapitańskiej.

– In... co? – nie zrozumiała Kirke.

– Inaeternus – powtórzył niepewnie Fim. – Nadwieczny. O ile dobrze rozumiem język maszynowy używany przez Elohim. Jaki znowu Nadwieczny?

– Bladość – powiedziała mała Elohim, wpatrując się w Kirke. Zmarszczyła nieco swe białe czoło, by wreszcie powiedzieć: – Blady Król. Reditum. Nadejście. Tartus...

– Co, Mała?

– Desynchrokomunikacja. Nie masz... sapientiae. Entropia transkryptu... mylisz się.

– To znaczy?

– On istnieje – powiedziała całkiem wyraźnie Pokraka.




Przetłumaczenie tego, co mówiła Elohim, zajęło im sporo czasu.

Legendy związane z Bladym Królem były chyba stare jak sama ludzkość. Opowieści o porywającej ludzi istocie zachowały się w resztkach Sieci Galaktycznej i nawiązywały choćby do Króla Olch, znanego jeszcze z początków Ery Terrańskiej. Były to wszakże nieskładne historie, zbieranina mitów. A mitami mało kto się interesował.

Zbiór w zasadzie je zignorował, tłumacząc pojęcie Nadwiecznego jako kolejny przykład metafory o rozwoju i upadku ludzkiej duchowości. Stripsowie nie zaprzątali sobie nimi wspomaganych mózgów. Zjednoczenie upchało opowieści między bajki, a Klan Naukowy nie poświęcił im nawet wzmianki, nie licząc ironicznych komentarzy. Opowieści o Bladym Królu traktowały poważniej jedynie Księstwa Graniczne, choć i one wchłonęły je jako element galaktycznego folkloru.

Wszystko wskazywało na to, że kwestią Bladego Króla na poważnie zajęli się tylko Elohim.

W zasadzie nie było w tym nic dziwnego. Zafascynowana Obcymi sekta potraktowała przekazy o Bladym Królu jako zniekształcone opowieści o tajemniczej, pradawnej rasie kseno i w typowy dla siebie sposób zaczęła chorobliwie szukać informacji na jej temat.

Niewątpliwym sukcesem już u samych początków było odnalezienie Empireum – rzekomego symbolu potęgi Bladego Króla. Na Empireum trafiono przez przypadek – planeta przybyła po prostu w pobliże Promienia. Traf chciał, że w tym konkretnym sektorze nie znajdowały się czarne skokowce Straży Granicznej, tylko elohimskie próżniopławy. Pamiętając legendy o podróżującej przez Głębię planecie, sekta natychmiast rozpoczęła jej badania, i choć nie udało się im nigdy odkryć tajemnicy lodu Empireum, przeniosła w jej pobliże swoją mobilną Fortecę. Niestety, wraz z upływem czasu genotransformacje, którymi poddawali się Elohim, stawały się coraz bardziej zaawansowane, a co za tym idzie, zmieniło się ich podejście do pewnych kwestii. Zostali w pobliżu Empireum, traktując planetę jako swój nieoficjalny dom, ale sprawa Bladego Króla zeszła na dalszy plan, tym bardziej że w tym temacie nie uczyniono żadnych znaczących postępów.

– Podsumujmy – chrząknął Tartus, otwierając jedną z ostatnich puszek z piwem, odkrytych w zapasach „Ciemnego Kryształu”. – Blady Król jest rozpatrywany raz jako istota transgresyjna, a raz jako upiór. Jeszcze inne podania określają go jako galaktycznego potwora, jakieś zwierzę żerujące na żywych układach. Z kolei inne uważają, że pochodzi on spoza czasu, by zaraz powiedzieć, że ma coś wspólnego z Głębią. Raz tak, raz siak. To wszystko nie trzyma się kupy.

– Ale wszystkie legendy twierdzą, że przybywa z czarnej dziury, by wykasować życie w Galaktyce – zauważyła Kirke.

Fim wzruszył ramionami. Przechylił puszkę i wypił solidny łyk. Oblizał wargi.

– A transgres? Co on wie?

– Niewiele – stwierdziła. – Gadał w każdym razie coś o posłańcach Bladego Króla. Nazywał ich Zmarłymi... albo Zimnymi. Ewentualnie Bladymi Dziećmi.

– I mówisz, że widziałaś takiego stwora? Wyglądającego jak twoja matka?

– To była moja matka, Tartus.

– Oczywiście – westchnął handlarz. – Jakżeby inaczej.

– Spadaj na kolapsar – żachnęła się genohakerka. – Nie widziałeś, to się nie wypowiadaj.

– Widziałem już dość sporo – zauważył Fim. – I niewiele w tym było metafizyki. Świat jest, jaki jest. Wystarczająco wypalony bez tych psychofizycznych bzdur.

– Pracujesz dla transgresa – przypomniała mu kąśliwie Kirke. – Wcześniej latałeś przez metaprzestrzeń, a teraz latasz na napędzie, którego nie ma. Akurat nie jesteś idealnym przykładem na to, że coś jest realne, wiesz? Nie licząc tych bazarowych wąsów i tego twojego piwska.

– Odczep się od piwa, Bloom. Strzel sobie lepiej tego twojego lepu dla pseudodam ze sfermentowanych jajec.

– Tak? A kto wychlał pół likieru, kiedy nie patrzyłam? Pokraka?

– Suszyło mnie wtedy... i mówiłem ci już, żebyś jej tak nie nazywała!

– Nie zauważyłam, żeby jej to przeszkadzało...

– Bo nie rozumie, że to obraźliwe!

– Rozumie więcej od ciebie! A już na pewno odnośnie do metafizyki, której nie rozpoznałbyś nawet wtedy, gdyby strzeliła cię w tępe dupsko!

Na tym rozmowa się skończyła. Wyraźnie wściekły Tartus wyszedł z mostka, zostawiając równie rozwścieczoną Kirke i najwyraźniej zdziwioną Elohim.

– Głupek – podsumowała półgębkiem Bloom.

– Głupek? – nie zrozumiała siedząca obok Pokraka. Kirke uśmiechnęła się zgryźliwie.

– Tak ma na drugą specyfikację – powiedziała. – Nie wiedziałaś? Tak się nazywa Tartus. Będzie mu bardzo miło, kiedy tak o nim powiesz. Głupek – wysylabizowała. – Umiesz powtórzyć?

– Głu...pek.

– Bardzo ładnie, Mała – pogratulowała jej Bloom, ponownie nachylając się nad konsolą. – Najgorsze jest to – mruknęła do siebie – że Pan Głupek ma rację. Nigdzie nie ma danych o Bladym Królu, a bez nich możemy wszyscy nadać sobie specyfikację nie tylko głupków, ale i idiotów...

– Est – odparła spokojnie Elohim.

– Jakie znowu est? – nie zrozumiała Kirke.

– Est. Jest – wytłumaczyła Pokraka. – Dane. Bladość. Umbra. Mausoleum.

– Co znowu?

– Mauzoleum. Cień – wyjaśniła z niejakim wysiłkiem Mała. – Miejsce. Dane. Skupienie strunowości.

– Tartuuus! – Bloom nacisnęła przycisk interkomu. – Wracaj na mostek! Mamy coś! Przyłaź tu, i to w podskokach!




– To się tak nie nazywa – wyjaśnił wciąż nieco obrażony Fim, gdy udało mu się przetłumaczyć słowa Pokraki. – Może być i Mauzoleum Cieni, ale to raczej Mauzoleum Elohim. Albo Zigguraty Kseno.

– A to co znowu takiego? – spytała Kirke.

– Są w mapach, dzióbku! – wtrąciła się Ciotka, zadowolona, że może przekazać jakąś cenną informację. – Jako świątynie sekty. Taką mają rejestrację.

– No i co w związku z tym?

– Elohim w początkach swojej działalności częściowo tworzyli kompleksy świątynne, jak Zbiór – wyjaśnił Tartus. – Większość została opuszczona, gdy rzucili się jak szaleni skanować Promień.

– Chcesz powiedzieć, że dostali czegoś w rodzaju kociego wścieku? – spytała Bloom, zerkając z przekąsem na przysłuchującego się rozmowie Głoda.

– Coś w tym stylu – zgodził się handlarz. – Wracając jednak do sprawy: systemy, które wybierano, wybierano kompletnie bez sensu – dodał, przyciągając nieco dotykową mapkę holo z układami zaznaczonymi przez Ciotkę. – Te całe Zigguraty Kseno... Mauzolea, stawiali wewnątrz Wypalonej Galaktyki i jest ich tylko kilka. Na logikę powinni stawiać swoje kompleksy bliżej Granicy Galaktycznej, gdzieś w Księstwach. Mieliby szybkie bazy zaopatrzeniowe...

– Veteri – zaznaczyła z naciskiem Pokraka, wskazując na punkty holo.

– Jakie znowu... stare? – zdziwił się Fim. – Ciotka? Jakie są parametry tych planet z Mauzoleami Elohim? Pod kątem ich wieku?

– Chwileczkę, Tartusie Fim – powiedziała wykastrowana SI, by po chwili dodać: – Są najstarsze.

– Jak to najstarsze?

– Najstarsze planety we Wszechświecie – wyjaśniła Ciotka.

– Czyli Elohim stawiali te swoje świątynie na planetach pamiętających narodziny galaktyk...? – upewniła się Bloom. – Jaka jest najbliższa naszej lokalizacji?

– Ta, skarbuniu – Ciotka wyświetliła na holo jeden z układów. – PSR B1620-26b. Planeta Matuzalem. Dwanaście tysięcy czterysta lat świetlnych od Terry, gwiazdozbiór Skorpiona, gromada M4 w Ramieniu Krzyża, fragment oznaczony jako Ramię Tarczy-Krzyża lub Ramię Tarczy-Centaura. Wstępny szacunek: dwanaście i siedem dziesiątych miliarda lat, czyli dziewięćdziesiąt trzy i jedna dziesiąta procent wieku Wszechświata. Planeta okrąża układ podwójny PSR B162-26 z pulsarem i białym karłem. Od nas dzieli ją szacunkowa odległość dziesięć tysięcy lat świetlnych.

– Musimy tam polecieć – zdecydowała Kirke. Tartus uniósł brwi.

– Chyba żartujesz, Bloom. To w Ramieniu Krzyża, a my jesteśmy teraz w Orionie. Po drodze trzeba minąć całe Ramię Strzelca. Niezła przejażdżka, nawet jak dla nas. I po jaką Plagę mielibyśmy tam lecieć?

– Bo mogą tam być informacje na temat Bladego Króla – szepnęła Kirke.

– Tego nie wiesz.

– Mała to wie – odparowała. – Te świątynie są z okresu ich fascynacji tym tematem, tak? Zatem mogą tam znajdować się materiały, które nam pomogą.

– Nigdy nie wlatywaliśmy tak głęboko – zauważył z przekąsem Fim. – Nie tak blisko Systemów Wewnętrznych i Jądra. A poza tym Nat nas nie puści. Dopóki nie pojawi się Grunwald, jesteśmy jego jedynymi zwiadowcami w Wypalonej Galaktyce.

– Puści. Nie będzie miał wyboru – zripostowała Bloom. – Ciotka... masz coś jeszcze?

– Tak, dzióbku – potwierdziła dumnie wykastrowana SI. – Matuzalem posiada masę rzędu dwóch i pół mas mitycznego Jowisza. Jest to zatem gazowy gigant i nie ma powierzchni zdatnej do zasiedlenia. Niemniej jednak na jego orbicie znajduje się co najmniej kilka księżyców i, być może, na którymś znajdują się Wieże Atmosferyczne Imperium.

– Ile szukalibyśmy tam Mauzoleum Elohim?

– Nie potrafię tego oszacować, dzióbku! Ale jeśli są tam działające Wieże Atmosferyczne, to szybko znajdziemy ich sygnatury energetyczne.

– Wszystko mogło już dawno zdechnąć – oświadczył Tartus.

– To technologia staroimperialna, dziób... Tartusie Fimie – zaprzeczyła Ciotka. – Na wielu zamieszkanych planetach czy księżycach Wieże Atmosferyczne wciąż działają.

– To głupi pomysł – nie zgodził się handlarz, ale urwał, widząc, że patrząca na niego Pokraka powoli kręci głową.

– Nie, Głupek – powiedziała. – Nie głupi. Celowość układu. Inicjacja.

– Widzisz, Tartus? – uśmiechnęła się Kirke, zerkając na skonsternowanego handlarza. – Mała mówi, żeby lecieć. To chyba polecimy, co?

– A róbcie sobie, co chcecie – żachnął się Fim.

– Dzięki, Głupek – oświadczyła z powagą Pokraka.





Żyjemy w czasach postapokalipsy. Oszukujemy się, wierząc, że skoro nasz świat przetrwał, to podniesie się z upadku. Ale Wypalenie nie dotknęło tylko Galaktyki. Jest także w nas, pieczętując naszą historię.

Jest całkiem prawdopodobne, że cały Wszechświat pewnego dnia zgaśnie. Galaktyki oddalą się od siebie i zagubią w bezkresie próżni. Zgaśnie wszelkie światło i zapanuje wieczna ciemność.

Pod tym kątem jesteśmy wyjątkowi. Nasz świat jest wyjątkowy. Nie musimy bowiem czekać na ów koniec. On już nastąpił.


Talos Croptause, były Myśliciel Klanu Naukowego,

Myśli zakazane, wydanie pierwsze





Lot nie należał do najprzyjemniejszych.

Do dystansów krótkich – jak na możliwości napędu nadświetlnego – zdążyli się już przyzwyczaić. To było jednak zupełnie co innego: seria skoków z punktu do punktu, każdy gorszy i dłuższy od poprzedniego. Kirke Bloom uparła się jednak, że wyciśnie maksimum ze statku.

Tak silny atak jak wtedy, gdy ledwo ją odratowali, już się nie powtórzył. Owszem, raz czy dwa Bloom wyrwała statek z nadświetlnej, by zwlec się z fotela kapitańskiego i słabym, krzywym krokiem udać do AmbuMedu. Nie doszło jednak do hipotermii ani innego, równie silnego efektu ubocznego. Wyglądało na to, że Kirke uodporniła się częściowo na to, co płynęło w jej żyłach. Było też możliwe, że Blady Król, czymkolwiek był, stracił częściowo zainteresowanie statkiem, który nie powinien istnieć. Kirke uważała jednak inaczej.

Być może zyskała nieco odporności, ale opuszczali też Ramiona Zewnętrzne, lecąc w kierunku Jądra. Jeśli ów „galaktyczny upiór” naprawdę istniał, to najwidoczniej odpowiadało mu, że zbliżają się coraz bardziej do paszczy Sagittariusa A. Ale nie chciała o tym myśleć. Była już i tak zmęczona lotem, lodem Empireum, lękiem przed skutkami podanego jej przez sektę Wywaru Elohim i powracającymi koszmarami. Koszmarami, w których wcześniejsza warstwa fabularna zmieniła się w przerażający chaos.

W ciężkich, męczących snach nie szła już do Centrum Zbioru, by spotkać się z jedną z Przedstawicielek sekty. Stare wizje z Prim przysłoniło Prim, w którym spotkała Nata: zniszczona, umierająca konglomeracja. Popękane, puste ulice, skruszałe budynki, martwe jazdoloty i gasnące słońce zapewne dawno już sksenoformowanego Gatlarku. Gdzieś w tle czaiła się jeszcze Perseis Bloom, ale Kirke widziała matkę co najwyżej jako zawodzący cień, tym bardziej że wyśniona rzeczywistość pękała nagle i przemieniała się w obraz gasnącej Wypalonej Galaktyki.

W ciszy i pustce kosmosu, w oceanie bezmiaru, galaktyczne ramiona jedno po drugim zapadały w czerń i chłód, a cichy szept „nie uwalniaj go, Kirke” był jedynie świstem lodowatego wichru i Bloom nie wiedziała już, czy naprawdę to słyszy.

Po takim śnie budziła się, jakby właśnie doznała postazowego wskrzeszenia. Siadała i patrzyła tępo w ciemność kajuty kapitańskiej, rozpraszaną w końcu przez automatyczny system naświetlenia wykrywający ruch, w towarzystwie nieco zaniepokojonego miauku Głoda.

Tymczasem, pomimo koszmarów, zbliżali się powoli do Matuzalema. Nat na szczęście nie oponował. Kiedy dowiedział się o celu ich podróży, z początku okazał niezadowolenie, ale potem uznał, że – po pierwsze – potraktuje ów „kaprys” jako krótki urlop dla wymęczonej załogi, po drugie, i tak musi zająć się kwestią przywództwa w Zbiorze, a po trzecie, ciekawi go skan wewnętrznych sektorów. Z tym mogli sobie poradzić: włączyli skan na automatykę i uzupełnianiem raportów zajęła się zachwycona owym faktem Ciotka.

Mniej więcej miesiąc przed planowanym spotkaniem z Myrtonem, wciąż tkwiącym w horyzoncie zdarzeń czarnej dziury, „Ciemny Kryształ” wyhamował przy pulsarze i białym karle PSR B1620-26, dwanaście tysięcy czterysta lat świetlnych od Terry, w gwiazdozbiorze Skorpiona, w gromadzie M4 Ramienia Krzyża. Kirke oderwała zimne dłonie od przyrządów, a licznik AN wyświetlił zero. Patrzyli, jak statek, który nie istniał, zwalnia do dwóch dziesiątych c, a neoszyba wypełnia się olbrzymim gazowym gigantem: planetą Matuzalem.

Dolecieli.




– Z tej strony pięć księżyców, dzióbku – poinformowała wyraźnie zadowolona Ciotka. – Z drugiej chyba jakieś skupisko, ale nie mam pełnego skanu, kochanie.

– Wiek się zgadza? – spytała Kirke.

– O tak, skarbuniu! Jest nawet nieco starsza.

– A Wieże Atmosferyczne Imperium? – spytał Tartus.

– Stąd nie sprawdzę – zmartwiła się wykastrowana SI. – Gdybyśmy podlecieli bliżej, może będzie wyraźniejsza sygnatura energetyczna. Na razie mam tylko drobiny, kochanie.

– Elohim? – odezwała się niepewnie Pokraka. Bloom zerknęła na siedzącą przy konsoli Małą.

– Już pewnie ich tu nie ma – powiedziała przepraszającym tonem. – Nawet jeśli kiedyś byli, to pewnie zostawili te... świątynie wieki temu. Zresztą nie ma już Elo...

– Nie musisz jej przypominać – przerwał sucho Fim. Kirke umilkła. Po tym, gdy Nat i późniejsze zapisy w Synchronie przekonały ich o dziwnym losie Elohim i ich przemianie w Despectum, temat sekty był w miarę zmyślnie omijany.

– Najbardziej obiecujące wydają się te trzy – niezręczną sytuację przerwała Ciotka, wyświetlając wizerunki pobliskich księżyców na neoszybie „Ciemnego Kryształu”. – Księżyc A ma średnicę około czterdziestu kilometrów i jest w większości pokryty lodem. Albedo około siedmiu setnych.

– Wyjątkowo ciemny – zauważyła Bloom.

– I trudny do analizy, choć wykrywam na nim przynajmniej jeden skok energetyczny, mogący świadczyć o Wieży Atmosferycznej w okolicy bieguna północnego – przyznała wykastrowana SI. – Nieco lepiej wygląda wszakże księżyc B, dzióbku. Jest znacznie większy, ma prawie pięćdziesiąt kilometrów średnicy. Niestety, występuje tam spora aktywność wulkaniczna. Składa się głównie z krzemianów. Tu mam przynajmniej trzy aktywne sygnatury energetyczne odpowiadające poszukiwanym wzorcom. I wreszcie księżyc C. Daję go na koniec, dzióbku, bo jest chyba najlepszy.

– To znaczy?

– Ma bardzo aktywny punkt energetyczny, ale pulsujący, tak jakby Wieża się włączała i wyłączała. Pewnie gaśnie, kochanie...

– A sama powierzchnia?

– Lodowa, ale z wyspami krzemianowymi. Pod skorupą lodu ciepły ocean wody. Czynne kominy hydrotermalne i gejzery.

– A te „wyspy”?

– Chwileczkę, dzióbku... tylko bliżej podlecimy... – wymamrotała Ciotka, by po chwili oznajmić: – Już! Złożone chyba głównie z oliwinów.

– A co to takiego, do ciężkiej Plagi?

– To takie minerały, krzemiany właśnie. Mogą być zielone, brązowe, czarne albo białe... Powierzchnia będzie ziarnista i zbita, twarda, ale i krucha. I nieco tego lodu pewnie też tam będzie.

– Księżyc wygląda na idealny do terraformingu – zauważył Tartus.

– Czy Stare Imperium nie wolało bardziej skalistych globów? – zaciekawiła się Kirke. Fim wzruszył ramionami.

– Możliwe, ale te z lodem wystarczy pewnie tylko szturchnąć. Na wielu pozornie martwych globach mogło powstać życie. Tam, pod lodem, w oceanie podpowierzchniowym, może się ono kłębić.

– Niech będzie – zdecydowała Kirke. – Ciotka?

– Tak, skarbuniu?

– Lądujemy jak najbliżej miejsca, gdzie jest ta potencjalna Wieża. I jak najdalej od lodu. Mam dość plagowego zimna.




Wieżę Atmosferyczną dostrzegli stosunkowo szybko.

Wznosiła się niczym czarny, krzywy słup, wciąż strzelający grubymi iskrami energii. Dookoła niej wyrastały wielkie, piramidalne konstrukcje. Kirke popatrzyła na nią bez szczególnego zainteresowania, dopóki nie zrozumiała, na jak wielką budowlę patrzy. Nic dziwnego, że tak szybko wykryli jej obecność. Plagostwo musiało mieć co najmniej trzysta metrów średnicy i wznosiło się w górę na ponad kilometr, podczas gdy piramidowe kształty miały wysokość co najmniej trzystu metrów.

– A czego się spodziewałaś? – mruknął Tartus. – To Stare Imperium.

– To nie wygląda jak Wieża Atmosferyczna – szepnęła Bloom. – Raczej jak cały sprzęt terraformujący...

– A skąd wiesz, jak wyglądał taki sprzęt? To zwykła Wieża Atmosferyczna, możesz mi wierzyć. Widziałem już kilka takich w Systemach Wewnętrznych – zauważył Fim. – Co prawda nieco mniejszych.

– Są Mauzolea – zauważyła Ciotka, przelatując nad powierzchnią księżyca C. – Takie jak te zapisane w Synchronie.

– Te szarociemne klocki? – zdziwiła się Kirke. – Elohim mieli jednak nieźle nas... – Urwała i chrząknęła, starając się nie patrzeć na uważnie przysłuchującą się Małą. – Nieźle je nastawiane po całej powierzchni – dokończyła mocno nieskładnie, ale z wyraźną ulgą.

– Tak, dzióbku – zgodziła się wykastrowana SI. – Ale chyba są one wyłączone. Takie martwe jakieś są i puste.

– Atmosfera? – spytał Tartus.

– Utrzymana – powiedziała Ciotka. – Wieża działa, ale nie potrwa to długo. Wszystko wygląda na dość zniszczone, prawda? Skorodowane takie i pokryte lodem.

– Jeśli Wieża Atmosferyczna przestaje co jakiś czas działać, to budowle mają prawo się niszczyć – uznał Fim. – Elohim wynieśliby się stąd tak czy inaczej.

– Czyli co? Jednak próżniówki? – upewniła się z lekkim niesmakiem Bloom.

Niespełna kilka minut później zaczęli się zbierać. Na pokładzie „Ciemnego Kryształu” miał zostać jedynie wyraźnie z tego powodu niezadowolony kot i Ciotka. Statek osiadł na żwirowatej, kruchej powierzchni dopiero za trzecim razem – z początku część podłoża popękała, potęgując naturalne nierówności.

– Mała jest niezbędna – zauważył Fim. – Tylko ona w pełni rozezna się w tych... grobowcach.

– W porządku – zgodziła się Kirke, przestawiając skafander próżniowy na półprzepuszczalność konieczną do dostępu do jej osobistych portów. – Dajcie mi tylko kompa albo genokompa i sprawa będzie załatwiona.

– Nie sądzę, by było tam coś takiego – stwierdził Tartus, wprowadzając kombinację otwarcia śluzy.

Księżyc C powitał ich szarpiącym, zimnym wiatrem i uderzeniami drobnego, szklistego gradu. Wieża Atmosferyczna być może teraz działała, ale robiła to co najwyżej nędznie. Lodowata drobnica rozpryskiwała się na bańce hełmu, choć widoczność pozostawała całkiem niezła. Możliwe, że na tej części księżyca panował wieczny dzień: w dziwacznej kombinacji kolorów gazowego olbrzyma, odległego pulsara i białego karła. Rozglądając się dookoła, miało się wrażenie, jakby spacerowało się w sztucznym, ostrym świetle przetkanym pasmami żółci i szarości.

– Słabo – stwierdziła Bloom, włączając przenośny reflektor. – Mówiłam, że mam dosyć plagowego lodu.

– Czterysta metrów – zarządził Fim, także zapalając latarkę. Głos handlarza trzeszczał w głośniku hełmu, wymieszany z przefiltrowanymi dźwiękami dochodzącymi z zewnątrz. – Czego chcesz, Kirke? To jak piknik.

Ruszyli powoli, ostrożnie stąpając po kruchym podłożu w kierunku pierwszego klockowatego budynku. Wytyczone uliczki przysypał żwir i zamroził lód. Nagle usłyszeli odległy trzask wymieszany z narastającym wiatrem i zauważyli błękitny błysk. Pokraka powiedziała coś niewyraźnie, co zabrzmiało jak zduszony nagle krzyk.

– Wieża Atmosferyczna siada – szepnęła Bloom. – Pięknie.

– Możliwe, że jesteśmy tu na przyjęcie pożegnalne – zauważył Tartus.

– Czy ten szajs nie miał się kiedy rozpadać?

– Jesteśmy w próżniówkach – uspokoił ją handlarz. – Nic nam nie będzie.

– Pod warunkiem że nic w nas nie pierdyknie – zauważyła z przekąsem Kirke. – W porządku. Pomysł był głupi, wracamy na statek.

– Popatrz na lewo.

– Co?

– W lewo popatrz. – Handlarz oświetlił fragment podłoża. – Widzisz tą bruzdę? To po prowadnicy energetycznej, pewnie od jakiejś wygasłej mikroelektrowni rdzeniowej. Ciągnie się z kilometr, półtora. Standardowa technika małych kolonii. Pompowali energię tam, do najbliższego klocka.

– I?

– Jeśli coś tu zostało, to zachowało się właśnie tam. Komputery, zapisy z badań i dzienniki. Wszystko na płytkach, jak zwykle. Zgarniamy i już nas nie ma. Rusz słodką pupcię, Bloom.

– Przejście nadejścia – zgodziła się poważnym głosem Pokraka. Kirke westchnęła.

– Przejście nadejścia – powtórzyła po Małej. – Oby to tylko nie było „odejście”.

Reszta spaceru obyła się bez większych niespodzianek. Nie licząc przygnębiających widoków.

Mijali świat, który próbował ożyć, ale jego ostatnim paroksyzmem był trupi zryw. Wilgoć, lód i nieznane nauce porosty rozpleniły się co prawda dzięki działaniu Wieży tu i ówdzie, ale były to jedynie drobne wypryski.

– Trzydzieści pięć metrów – powiedział w pewnym momencie Fim, niepotrzebnie, bo widzieli już wyraźnie szaro-czarny kloc opuszczonej budowli. Mauzoleum Elohim wyglądało na otwarte: czarny prostokąt wejścia ział ku nim niczym rozchylone usta.

– Wygląda, jakby zbudowały to Maszyny – zauważyła Bloom.

– Zapewne tak było – zgodził się Tartus. – Elohim mogli zaadaptować jakieś ich budowle po Wojnie Maszynowej. Nie wiadomo, co badała w takich okolicach Jedność.

– Może to samo, co oni.

– Transkrypt krzemu – powiedziała Pokraka, ale nie zrozumieli, czy zgadza się ze stwierdzeniem Kirke, czy mu zaprzecza.

Znajdowali się już przed budynkiem, oświetlając go reflektorami, by wreszcie, nieco niepewnie i powoli, przejść przez otwartą ciemność.

– To chyba stara śluza kolonijna – zauważył Fim, przesuwając reflektorem po ścianach z licznymi modułami kart synchronicznych i obłymi kształtami komulatorów energetycznych. – Jeśli problemy z Wieżą Atmosferyczną trwały od dłuższego czasu, musieli mieć hermetyzowaną przejściówkę.

– Wiesz chociaż, gdzie szukać? – spytała Bloom. Tartus wzruszył ramionami, ale w próżniówce gest objawił się tylko jako nieznaczne drgnięcie.

– Teoretycznie. Najlepiej jeśli ja i Mała pójdziemy prosto, aż do tutejszego Serca. Jakieś komputerowe centrum musi tu być. Ty możesz pogrzebać na dole, w części mieszkalnej. Jest szansa, że trafisz na jakieś składowisko. Jeśli istotnie Elohim wybrali Matuzalema ze względu na te bajki o Bladym Królu, to musieli gdzieś magazynować efekty swoich badań. Tu masz zejście. – Oświetlił fragment prawej ściany z czymś na kształt otworu z wyciosanymi, nieforemnymi stopniami w dół.

– Chcesz się rozdzielić?

– A co nam niby grozi? Łączność plus monitoring lokalizacji mamy. Wszystko jest w utwardzonym nanitowo kamieniu, szanse na pogrzebanie żywcem są więc mizerne. Elohim tu już nie ma, i to od wieków. Nic tu nie żyje, z wyjątkiem kupy glonów i może czegoś pod powierzchnią lodu. Jedyne, co nam grozi, to czas. Jeśli Wieża Atmosferyczna runie, zrobi się nieciekawie.

– Niech ci będzie – odburknęła, nie mogąc pozbyć się dziwnego uczucia niepokoju.

– To złaź.

Teraz Kirke wzruszyła ramionami, ale Fim niczego nie zauważył. Ruszył z Pokraką do przodu. Bloom skrzywiła się i skierowała do otworu.

Zejście okazało się wyjątkowo proste. Wyciosane stopnie były szerokie i chropowate. Schodziło się po nich łatwo, choć w pewnym momencie zaczęły nieznacznie zakręcać. Dolna część okazała się kolejnym krótkim korytarzem, otwartym na kilka sal i wykutych mniejszych pomieszczeń, pełniących zapewne rolę elohimskich pokojów. Układ, podobny nieco do konstrukcji plastra miodu, nudził i dezorientował. Gdyby nie uruchomiony lokalizator, z pewnością szybko by się zgubiła.

Na zewnątrz wciąż biły pioruny – mikrofony skafandra próżniowego przekazywały je jako głuche, odległe uderzenia. Kirke wzdrygnęła się tylko raz, gdy odgłos przybrał znacząco na sile i został szybko wytłumiony przez komputer próżniówki. Powinna słyszeć, ale nie na tyle, by pękły jej bębenki. Miała szczerą nadzieję, że Ciotka poszła po rozum do głowy i wzmocniła pole magnetyczne „Ciemnego Kryształu”. Nie pamiętała, czy wydała jej takie polecenie.

– Jesteśmy w tutejszym Sercu – usłyszała nagle głos Tartusa. – Nic specjalnego, ale Mała wie, gdzie się podpiąć. Będziemy ściągać to, co jest, o ile płytki złapią energię z baterii skafandra. Co u ciebie?

– Nic – odpowiedziała. – To chyba część mieszkalna... nie, poczekaj. Chyba coś mam...

– Co takiego?

– Sprawdzę – odparła, zawieszając połączenie.

Przyspieszyła kroku i weszła w głębiej w korytarz, który kończył się wielką salą z rozkopanym podłożem i poustawianymi wielkimi blokami płaskorzeźb. Część wyglądała na znane jej już z danych na temat Starego Imperium, ruchome płaskorzeźby Obcych. Mechaniczne elementy, używane jako groteskowa ozdoba imperialnych próżniopławów arystokracji. Elohim wykopali tu jakiś staroimperialny astrolot? Jeśli to fragment Głębinowego Żaglowca, to może to być sporo warte... o ile w czasie Wojny Naporu znajdzie się jakiś kupiec.

Ale nie to było najważniejsze. Obok płaskorzeźb, oparte o ścianę, stały artefakty kseno. Ukruszone tablice, w większości zniszczone i upstrzone jakimiś niezrozumiałymi znaczkami Obcych.

– Najpierw znaleźli astrolot – szepnęła do siebie Bloom. – Kopali więc dalej i znaleźli takie skarby... pięknie. Czemu ich nie zabrali?

Odpowiedź przyszła w momencie, gdy zbliżyła się nieco bardziej. Zmumifikowany trup Elohim, i jeszcze kilka innych, leżał tuż za poustawianymi artefaktami. Dziwne, że nie natknęła się na nie wcześniej... a może tylko tu były odpowiednie warunki do zakonserwowania ciał? Tak czy inaczej, zginęli, być może zagładzie uległa cała placówka. Dlaczego jednak nikt nie przybył, by sprawdzić, co się z nimi dzieje? Zapomnieli o nich czy wydarzyło się coś, co przestraszyło sektę? A może w swych wykoślawionych umysłach uznali, że to, co zaszło, nie ma większego znaczenia?

– Mauzoleum jak się patrzy... – mruknęła, ustawiając kamerki hełmu i własnego personala na nagrywanie holo. – W porządku... pełny skaner i zrzut. Może gdyby jeszcze przesunąć te staroimperialne płyty, to...

Urwała w pół słowa i zamarła, choć sprzęt nagrywał już jak szalony, rzutując na pomieszczenie cienkie nitki laserów skanujących. Nie była sama.

Tuż obok płyt kseno stał Strażnik Granicy Gam. I ciągnęło od niego chłodem.




Tak jak przewidywał Fim, stan centrum komputerowego Mauzoleum Elohim pozostawiał wiele do życzenia.

Część sprzętów potrafił bezproblemowo rozpoznać. Wystarczająco często prowadził interesy z sektą, by wiedzieć, jak wyglądają ich komputery i łącza. Zwłaszcza łącza – wciąż utrzymane na standardowych portach dostępowych, pasujących do połączeń personalowych. Elohim być może zmienili się genetycznie i psychicznie, ale ich wykoślawione personale nadal funkcjonowały jako pamiątka po zapomnianym człowieczeństwie i korzystały z obowiązujących w Zjednoczeniu standardów.

– Niewiele tu będzie – oznajmił, gdy tylko udało mu się uruchomić główny, wyjątkowo stary komputer, do którego podłączył już kable. – Zapewne wszystko zgrali przed odlotem. Ale zrzucimy, co jest. Mała? Poszukaj jeszcze dodatkowych... zapisów. Czekaj... jak to będzie... absorpcja skupienia? Skupione dane w formie plików... absorpcja punktu? Powinnaś chyba zrozumieć, co... – Urwał, widząc, że Pokraka kuca i przestawia jakieś niewidoczne przełączniki.

Coś zabuczało i w pomieszczeniu zapłonęły stare, na szczęście wciąż działające lampy.

– Odejście – powiedziała cicho mała Elohim. Tartus uniósł brwi, ale tylko na moment. Zaproszone do Mauzoleum światło odsłoniło skamieniałego trupa, leżącego w kącie pomieszczenia.

– No pięknie – szepnął Fim, nie zdając sobie sprawy, że powtarza jedno z ulubionych powiedzonek Kirke. – Najwidoczniej nie odlecieli... Mała? Wszystko w porządku? – spytał, widząc, że Pokraka wstaje powoli i podchodzi do nieboszczyka. – Nie przejmuj się... on nie żyje od bardzo dawna. Eee... entropia wieczności?

– Entropia wieczności – powtórzyła, kucając ponownie i patrząc na trupa. Wyciągnęła dłoń, otuloną przez elastyczną rękawicę próżniówki, i ku zaskoczeniu handlarza dotknęła kamiennego ciała. – Odejście.

– Tartus! – niespodziewany krzyk Bloom oderwał ich od kontemplacji zwłok. – Tartus!

– Co się... – wymamrotał wystraszony Fim, ale połączenie trzasnęło i zgasło.




To nie mógł być Gam. To było po prostu niemożliwe.

Kirke stała jak sparaliżowana. Strażnik Granicy wyglądał tak, jak go zapamiętała – w czarnym kombinezonie niemal idealnie dopasowanym do ciała, z tatuażami symbolu Głębi na szczupłych, delikatnych dłoniach. Coś się jednak nie zgadzało. Po pierwsze, nie miał na sobie skafandra próżniowego. Po drugie, w ręce trzymał coś na kształt lodowego szpikulca. I po trzecie, jego oczy były zamknięte, jakby miała do czynienia z trupem. To ostatnie uznała zresztą za świetny pomysł: na myśl o tym, że mógłby je otworzyć, dostała gęsiej skórki.

– Kirke – powiedział i Bloom w tym samym momencie zrozumiała, na kogo patrzy. Zimny, tak jak powiedział Nat. Blade Dziecko. Zmarły. Posłaniec Bladego Króla.

Tak samo jak jej matka.

Jęknęła z przerażenia, nawet nie zdając sobie z tego sprawy. Wiedziała, że powinna coś zrobić, ale nie miała pojęcia co. Nie przyszło jej nawet do głowy, by do zbadania opuszczonej kolonii na księżycu pozbawionym życia wziąć ze sobą jakąś broń. A mogła przecież zabrać Pazur...

– Kirke – powtórzył Gam. – Chwalmy Bladego Króla.

Bloom otrząsnęła się z osłupienia. Cofając się w stronę wyjścia, nacisnęła opcję komunikacji.

– Tartus! – krzyknęła, widząc, że Strażnik zaczyna iść w jej stronę. – Tartus!

Na tym jej krzyki się skończyły. Gam doszedł do niej w szybkim, niespodziewanym susie i pomimo wciąż zamkniętych oczu zamachnął się i rozbił jej hełm.

Skafander zawył alarmem, a Kirke wrzasnęła, krztusząc się rozrzedzoną atmosferą księżyca C, generowaną przez zdezelowaną Wieżę Atmosferyczną.




– Mała, zostajesz! Bloom?! – Handlarz biegł już w kierunku wejścia do podziemnej części Mauzoleum, zerkając odruchowo, czy Pokraka zrozumiała jego polecenie, ale Elohim kiwnęła całkiem po ludzku głową. – Niech to Plaga... – syknął, odwracając się i przyspieszając bieg. – Bloom!

Hełm pokazywał na szczęście dokładnie, gdzie znajdowała się Kirke. Wściekły i wystraszony Fim wybrał opcję trasy i na wewnętrznej płaszczyźnie szybki wyświetliła się prosta mapka. Bloom nie była daleko: system szacował odległość na jakieś sto pięćdziesiąt metrów, choć niestety, nie były to metry w linii prostej.

– Bloom, odezwij się! – krzyczał Tartus, ale w następnej sekundzie dał sobie spokój. Wrzaski miały może swoją wartość emocjonalną, ale najwidoczniej nie docierały do niej przez komunikator.

Co ona tam wyprawia, pomyślał, zerkając na przekreśloną ikonkę animowanego głośniczka. Rozbiła przeklętą bańkę? Nawet jeśli tak, wciąż miała szansę na przeżycie: atmosfera nie była może rewelacyjna, ale jeśli jej własny personal przestawi lekko genotyp...

– Kirke! – wydarł się ponownie, zapominając o wcześniejszych logicznych ustaleniach. – Bloom! Idę! Wytrzymaj!

Tylko czy sam wytrzymam, przeleciało mu przez głowę, gdy zaczął ciężko sapać po pierwszych czterdziestu metrach.




Była pewna, że zginie.

Personal dostawiał awaryjnie podstawowe elementy genotypu. Wciąż kaszlała, ale teraz przynajmniej przestało boleć. Widziała nieco niewyraźnie, ale na tyle, by przeturlać się w prawo, tuż za zasięg upiornego Strażnika. Gam był jednak precyzyjny, spokojny i pewny jak sama śmierć. Udało się go może zwieść za pierwszym razem, ale już skorygował swój ruch i nachylił się, łapiąc ją za gardło i dociskając do ziemi.

Był potwornie silny, a jego ręka parzyła wręcz lodem.

– Kirke – powiedział, nachylając nad nią swą twarz. – Chwal go, Kirke.

Nie odpowiedziała. Nie miała jak. Czuła, że mocny jak imadło uścisk miażdży jej tchawicę. Szarpała się jeszcze, ale były to raczej atawistyczne odruchy, wpisane w komórki pragnienie przetrwania. Zaczęła odpływać pomimo szaleńczej pracy personala. Przymknęła oczy, ale dostrzegła jeszcze, że Gam unosi w górę szpikulec, szykując się do uderzenia.

Uścisk nagle zelżał.

Bloom zakaszlała. Splunęła krwią, z zaskoczeniem czując, że Gam już jej nie trzyma. Strażnik wyprostował się, podnosząc do góry dłoń, którą jeszcze przed chwilą dotykał jej skóry. Przysunął ją do swojej bladej, martwej twarzy. Zastygł tak na moment, jakby nagle zaczął naprawdę widzieć i czuć, kogo dotknął. Trwało to sekundę, może dwie. Tyle, by spróbowała się odczołgać, wciąż patrząc z przerażeniem na jego wyciągniętą z nicości postać.

– Kirke – powtórzył. – Kirke Bloom.

– Spa... – zaczęła, ale kaszel i plucie krwią przeszkodziły jej w natychmiastowym dokończeniu słowa. – ...daj...

Gam cofnął się.

Martwy Strażnik wykonał krok w tył, ale sam ruch wyglądał nienaturalnie, niczym holofilm puszczony wstecz. Coś nagle się zastopowało, a potem przyspieszyło. Widziała go: miała pewność, że go widzi, a jednocześnie jego postać jakby zanikała, choć wciąż tutaj była. Po prostu się cofnął. Stanął obok tak, jakby był tam zawsze: poza naturalnym kątem widzenia.

Kirke rozkaszlała się na dobre. Powoli, niepewnie zaczęła się podnosić, ale zatrzęsła się i upadła. Wciąż patrzyła na miejsce, gdzie Gam był i zarazem go nie było. Jego kontury i cień skrywały się pomiędzy wykopanymi szczątkami tablic.

– Bloom! – usłyszała krzyk Tartusa. Odwróciła się niepewnie, nie wiedząc, co zobaczy, a potem personal nareszcie zrezygnował i odebrał jej przytomność.




Rekonwalescencja zajęła jej pół dnia.

Gdy już się ocknęła – bezpieczna na pokładzie „Ciemnego Kryształu” – nie wiedziała, jak ma interpretować to, co się wydarzyło. Widziała Gama... to wiedziała na pewno. Zmarłego Strażnika, który pojawił się po to, by ją zabić... i który nic jej jednak nie zrobił.

Dlaczego ją oszczędził? Nie miała zielonego pojęcia. I, szczerze mówiąc, czuła, że nie chce tego wiedzieć. Jedyne, co ją naprawdę interesowało, to odnalezione tablice dostarczone przez Fima tuż po tym, jak razem z Pokraką zawlekli Bloom do AmbuMedu. Tablice, których – jak szybko się okazało – nikt nie potrafił odczytać.

Ciotka przeznaczyła część swej pamięci operacyjnej na ich analizę, wykorzystując wszelkie dane z Synchronu, ale nie doszła do żadnych zadowalających rezultatów. Kirke najbardziej zawiódł jednak Nat, który, gdy tylko odnowili z nim kontakt i pokazali znalezisko, rozłożył po prostu ręce.

– To nie jest język – stwierdził, nachylając się nad zebranymi danymi. – Wygląda jak zbitka piktogramów i wzorców graficznych. Miejscami przypomina znaki, ale nie widzę w nich żadnego ciągu logicznego. Wygląda jak zwykłe bazgroły. Przekazałaś to swojej SI?

– Tak, ale nie może niczego w nich znaleźć. Tak samo jak ty.

– Z czasem z pewnością odnieślibyśmy sukces, choćby z pomocą Despectum – uznał. – Zbliża się jednak moment, kiedy „Wstążka” wyskoczy z horyzontu zdarzeń czarnej dziury. Kończymy twój urlop, Bloom. Chcę, żebyś tam była. Grunwald może być niezbędny do realizacji przynajmniej części moich... – zawahał się na moment – naszych planów.

– Porywanie statków? – prychnęła. – Naprawdę mówiłeś serio...

– Nie mamy innego wyjścia. Musimy jakoś przetrwać, ukryci niczym szczury, jeśli ludzkość przegra Wojnę Naporu.

– Świetna perspektywa... – prychnęła. Nat wzruszył ramionami.

– Do tego jeszcze dojdziemy – dodał. – Na razie skopiuj mi materiały zdobyte na Matuzalemie – dodał. – Przyjrzę się im razem ze Zbiorem, choć kwestia Bladego Króla nie jest dla nas teraz najważniejsza. Nie mam czasu, by zajmować się nim, Głębią czy moją dalszą transgresją. Nie w momencie, gdy stawką jest przetrwanie ludzkości. Na razie więc to zostaw. Teraz musimy zająć się Grunwaldem.

Kirke otworzyła usta. Chciała coś jeszcze powiedzieć, ale widmo zamigotało i znikło.





Niestety, o czym informuję Waszą Imperatorską Mość z prawdziwą przykrością, nie jest możliwe stworzenie pełnej siatki inwigilacyjnej w całej Drodze Mlecznej. Boje są, rzecz jasna, nadal rozsiewane, a sektory poddane drobiazgowej obserwacji za pomocą sond galaktycznych i nadgalaktycznych cherubinów, a także Okien Kontaktowych, lecz w pełni poznać Drogę Mleczną – w chwili obecnej nie sposób. Imperium Galaktyczne, obejmujące swym zasięgiem niezliczone miliony światów, to w istocie garść pyłu, rozproszona pomiędzy gwiazdami. Odległości wydają się nam małe, lecz są one olbrzymie i dopiero Sieć Galaktyczna ukazuje nam pełną złożoność procesu generowania map, w których część gwiazd zmieniła swe pozycje bądź zgasła, na przekór obrazowi dosyłanemu przez życiodajne światło.

Dlatego pragnę podkreślić raz jeszcze – wystarczy, że Wielkie Rody sympatyzujące z lordem Nyrotosem zdecydują się ukryć swe floty w nieuczęszczanej przestrzeni, a mogę zapewnić Waszą Imperatorską Mość, że będą one praktycznie nie do wykrycia.


Główny Astronom Imperium Galaktycznego Cormac Tiulus Ast, list do Tronu Edenu, dat. Era Imperialna





Spiritum – Gniazdo Zbioru, unosił się w przestrzeni kosmicznej niczym wielka, srebrna stocznia.

W zasadzie – patrząc pod kątem konstrukcji – zbiorowisko połączonych ze sobą, pomalowanych na srebrno okrętów trudno było nazwać stocznią czy stacją. Część statków połączono na stałe, spawając ich grodzie dostępowe, podczas gdy innym zmodyfikowano dysze odrzutowe – tworząc tym samym coś w rodzaju jednego, wielkiego okrętu z napędem głębinowym, co stanowiło ewenement na skalę galaktyczną. Owszem, trafiały się stacje otoczone koronami cierniowymi napędu, ale większość nigdy nie skakała przez Głębię. Gniazdo potrafiło to uczynić i przypominało w tym nieco należącą do Ligi mobilną stację Elizjum bądź tajemniczą Fortecę Empireum. Choć bliżej mu było do „Technonomiconu”, nigdy niepoznanego przez Zjednoczenie statku-bazy Stripsów.

Zbiór, w odróżnieniu od cyborgów, nie stworzył wszakże zwartej, prostej konstrukcji, a raczej konglomerat międzystatkowych połączeń. Siedzący w stazo-nawigacji „Ego” – centralnego statku Spiritum – Powiernik Zbioru miał więc wrażenie, że – pomimo kilkukilometrowej średnicy – Gniazdo to twór w istocie delikatny i tylko wiara akolitów sprawia, że nadal trzyma się w całości.

Niestety, to, czy nadal tak będzie, stanowiło jeden wielki znak zapytania.

Na razie Zbiór był bezpieczny. Tuż po potwierdzeniu Powrotu Tych, Którzy Odeszli Powiernik Zbioru zarządził natychmiastowe przerwanie galaktycznych Żniw i przybycie do Gniazda. W całej sekcie zapanowało wyjątkowe poruszenie. Przepowiednie zaczęły się sprawdzać.

Znajdujący się w Spiritum Prognostycy bełkotali zgodnie o końcu, rozpadzie Wypalonej Galaktyki i objawieniu się Potęgi. Zanotowano kilkanaście przypadków przełomu duchowego u świeżo edukowanych akolitów i zaobserwowano zagadkową aktywność czarnych dziur. Nie było czasu do stracenia.

Przerwano poszukiwania zgubionego niespodziewanie „Płomienia” Kayta Telsesa i nadzorującego operację Przedstawiciela Zbioru. Zrezygnowano z tropienia cennych owoców psychofizji, zwanych w Wewnętrznym Kręgu Zbioru Nasieniem Antenata, a w stazo-nawigacji „Ego” wyświetlono prognostyczny Licznik Nadejścia.

Na szczęście utworzony przez Maszyny Synchron umożliwił skuteczną ewakuację sił z rozsypanych po Ramionach systemów. Dodatkowo Gniazdo Zbioru przebywało zaledwie tysiąc sześćset lat od Terry, w bezpiecznym uścisku Ramienia Oriona, w gwiazdozbiorze Kasjopei, tuż nad TYC 3667-1280-1b, zwaną też planetą Niedzielskiego. Towarzyszący jej czerwony olbrzym o średnicy sześć razy większej niż legendarne Słońce uznano w ostatnich latach za niestabilny, z uwagi na dotykającą go nić Wypalenia, ale i tak wydawał się znacznie bezpieczniejszy niż świeżo zaatakowane Księstwa Graniczne. Tym bardziej że Zbiór – jako jedyna sekta – żywo interesował się Wypaleniem.

– Przybędą – poinformowała stojąca w SN „Ego” akolitka Zbioru. Powiernik kiwnął głową. – Wszystko zostało przewidziane.

– Wszystko zostało przewidziane – potwierdził. – Zostaw mnie teraz. Nadszedł już czas połączenia z całością.

– Droga nie jest celem – odpowiedziała zgodnie z formułą, pozwalając, by dostrzegł na jej twarzy lekki cień troski. To, że Powiernik jest już stary, było oczywiste, ale to, że może odejść już dzisiaj, nie mieściło się w głowie nawet jej. – Oczekiwanie w czystości? – spytała. Powiernik kiwnął głową.

– Oczekiwanie w czystości – zgodził się. Tuż przed odejściem nie zamierzał przyjmować żadnych leków, które w jakikolwiek sposób mogły zmącić mu umysł, oferując zaledwie chwilową ucieczkę od bólu. Akolitka nie odpowiedziała. Wyszła z SN, nie patrząc już na swojego wieloletniego duchowego przywódcę. Hydrauliczne drzwi zasunęły się z cichym jękiem.

Powiernik Zbioru wstał.

Samo powstanie z fotela, umiejscowionego obok wygaszonej, od lat nieużywanej konsoli nawigacyjnej okrętu, było dla niego dużym wysiłkiem. Chciał jednak podejść do neoszyby i spojrzeć po raz ostatni na fragment Wypalonej Galaktyki. Planeta Niedzielskiego – obiekt pięć razy większy od terrańskiego Jowisza, o temperaturze powyżej tysiąca stu stopni Celsjusza – jawiła się mu niczym drogocenny klejnot i brama, która – być może – na zawsze połączy go z Potęgą.

Przeszedł jeszcze kilka kroków, wyciągając do neoszyby pomarszczoną, chudą rękę. Jego biała szata zdała się mu nagle potwornie ciężka. Dotknął powierzchni neoszyby i po raz ostatni przymknął oczy.

Przez „Ego” przeleciało ciężkie, zaskakujące drżenie.

Powiernik Zbioru otworzył oczy. Zaskoczenie sprawiło, że na moment odzyskał siły i odwócił się, patrząc ze zdumieniem na środek SN, w którym formował się utkany ze światła obraz.

– Potęga... – wyszeptał.

– Niezupełnie – nie zgodził się chłopak, mniej więcej jedenastoletni, przypominający porwane, widmowe holo. – To wasze centrum? Nie mam pewności, czy... chwileczkę!

Powiernik nie słuchał. Osunął się na posadzkę. Czuł, że odpływa. Zawsze myślał, że pod sam koniec przygwoździ go ból, i był na to gotowy. Jednak łaskę, jaką było odejście bez cierpienia, przyjął tak, jak przyjmował wszystko – z pełną ciepła wdzięcznością.

– Nie ma nawet mowy – usłyszał i ból nagle powrócił, sprawiając, że szarpnął się niczym ryba wyciągnięta z wody. – Nie masz nawet... pojęcia, jak ciężko było was znaleźć!

– Kim... – wykrztusił Powiernik Zbioru. Obca siła podnosiła go już i stawiała na nogi. Coś wciąż podtrzymywało go przy życiu, ale czuł, że ten czas jest kupiony, i świadomość, że tak właśnie jest, przejęła go lękiem.

– Natrium Ybessen Gatlark – poinformowało na poły uformowane widmo. – Twój chwilowy zbawca. Wasz poszukiwany psychofizyczny transgres. I, jeśli dobrze wyliczam swoją pozycję, wasz najnowszy Powiernik.

– Ja... jestem... Powiernikiem Zbioru... – wyszeptał starzec. Chłopiec popatrzył na niego przez chwilę, by pokręcić wreszcie powoli głową.

– Obawiam się – powiedział – że już nie.




Patrzyli na wyświetlone holo dziewczyny o migdałowych oczach kompletnie zaskoczeni, zapominając na moment o swojej sytuacji. Pierwszy wyrwał się Myrton. Stał co prawda w bezruchu jak pozostali, ale przypomniał sobie o Monsieurze. Leżący na posadzce „Wstążki” mechanik nie dawał znaku życia i holoemisja, choćby nie wiadomo jak zagadkowa, musiała zaczekać.

– Erin – rzucił, mijając holo ostrzyżonej na jeża dziewczyny – przejmij pałeczkę. Muszę zobaczyć, co z Monsieurem.

– Tak jest – odpowiedziała Hakl. – Tu pierwsza pilot skokowca „Wstążka” – zwróciła się formalnie w stronę emisji. – Proszę zaczekać. Mamy tu pewne problemy...

– Tak, wiem – powiedziała dziewczyna. – Nat wspominał o waszym problemiku z Antenatem. Rozumiem, że z dziury już się nie wyczołgał?

– Nie... – odpowiedziała Hakl. Siedząca tuż obok niej Pinsleep Wise ze świstem wciągnęła powietrze. Dziewczyna widoczna na holo kiwnęła głową.

– No to elegancko.

– Monsieur żyje – poinformował schylony nad mechanikiem Grunwald. – Trzeba go zabrać do AmbuMedu. Zajmę się tym. Erin, przejmujesz dowodzenie.

– Tak... jest? – odparła niepewnie, ale szybko zebrała się w sobie i kiwnęła głową. – Już się tym zajmuję... – dodała ni to do niego, ni to do siebie. – Serce?

– Tak, królowo? – doleciał ich głos Tansky’ego.

– Mówiłeś, zdaje się, coś o przeciążeniach programowych?

– Usuwam na bieżąco.

– Pinsleep? – Erin odwróciła głowę, by spojrzeć na wciąż mocno zaskoczoną widokiem holo astrolokatorkę. – Wise?

Pin otrząsnęła się nieco i poprawiła w fotelu.

– Mogę tylko potwierdzić to przesunięcie lokacyjne, o którym mówiłam – odpowiedziała. – Dziewięć i pół roku świetlnego od najbliższej boi lokacyjnej, ale przy tym całym ślizgu to nic takiego.

– Nie mówcie mi tylko, że znów włączymy ten szajs – wtrącił się Hub, ale Erin zignorowała jego narzekanie. Ponownie spojrzała na holo lekko uśmiechniętej, oczekującej dziewczyny. – Pin – powiedziała – masz sygnaturę statku naszego... gościa?

– Nie – odpowiedziała szybko Wise. – Ale jeśli to Synchron, to mogą nadawać z jakiegokolwiek miejsca, o ile znają naszą dokładną lokalizację.

– Znam ją – przyznało holo – ale jestem dość blisko.

– Nie widzimy cię – zauważyła Pinsleep. Dziewczyna wzruszyła ramionami.

– Schowałam się – przyznała. – Jakieś pół roku świetlnego stąd.

– I twierdzisz, że to blisko? – prychnęła Hakl. Holo uśmiechnęło się.

– Dla mnie tak.

– W porządku – skrzywiła się Erin. – W każdym razie, skoro już sobie gawędzimy, dobrze by było dopełnić formalności przed dalszą rozmową. Nasz statek, jak i nas samych, najwyraźniej świetnie już znasz. Świetnie też orientujesz się w naszej sytuacji... Może zatem i ty się przedstawisz?

Dziewczyna ponownie się uśmiechnęła, ale kiwnęła głową.

– Po pierwsze – powiedziała – istotnie dobrze was znam. Po drugie, w miarę orientuję się w waszej sytuacji. Po trzecie, znam doskonale waszą lokalizację, choć nie byłam pewna, gdzie wyrwiecie się ze ślizgu głębinowego. – Umilkła na moment, pozwalając Pinsleep Wise na kolejne pełne zdumienia westchnienie i z niejaką satysfakcją obserwując lekkie opadnięcie szczęki u Erin Hakl. – I po czwarte, rozmowy na razie nie będzie, ponieważ nie mam pewności, jak wygląda sprawa monitorowania Synchronu. Wolałabym, żebyśmy spotkali się osobiście.

– Przybędziesz na pokład? – spytała ochryple Pinsleep. Dziewczyna o migdałowych oczach pokręciła głową.

– Nie ja – zaprzeczyła. – Ktoś inny, kto bardzo chce z wami porozmawiać. A już na pewno z Myrtonem Grunwaldem. To co? Zaczekacie?

– Zaczekamy – powiedziała Erin. Dziewczyna kiwnęła głową i holo zaczęło gasnąć. – Chwileczkę!

– Tak?

– Zapomniałaś się przedstawić.

– Kapitan „Ciemnego Kryształu” Kirke Bloom – odpowiedziała Kirke i zakończyła połączenie.




Monsieur znowu oberwał w głowę.

Kiedy Jedyny go odepchnął, mechanik poleciał nieprzytomny w głąb skokowca i, najwidoczniej, na obiciu nerek się nie skończyło. AmbuMed wskazywał na lekkie obrażenia wewnętrzne, ale i na otwarcie dopiero co zabliźnionej rany na głowie. Myrton, widząc wyświetlone wyniki, odruchowo gwizdnął, by po chwili przetrzeć twarz dłonią. Wyglądało na to, że jego mechanik nagminnie obrywa w tę konkretną część ciała, zupełnie jakby złośliwy los uparł się doprowadzić go do nokautu.

AmbuMed oczywiście to wyleczy, ale pewnie nie skoczą, dopóki leczenie się nie skończy. Chociaż... z drugiej strony, niekoniecznie. W końcu nie skakali już w Głębię. Aktywacja „Czarnej Wstęgi” i lot ślizgiem nie powinny doprowadzić do przerwania leczenia – bądź co bądź, nie potrzebowali już stazy.

Grunwald westchnął. Staza, Głębia, ślizgi... miał dość myślenia na ten temat. Marzył tylko o jednym. Chciał się nareszcie porządnie wyspać... bez transgresyjnego psychopaty wiszącego nad głową jemu i jego załodze. I wypić całe morze migdałowej whisky, która pomogłaby mu zatrzeć obraz martwej, holograficznej twarzy doktora Harpago... jak i jego samego, wrzucającego Antenata w głodną paszczę wiecznego mroku.

– Kapitanie...

Odwrócił się od AmbuMedu. W progu byłego gabinetu Jonesa stała Erin Hakl.

– Tak?

– Dziewczyna przedstawiła się jako kapitan „Ciemnego Kryształu” Kirke Bloom. Mówi ci to coś?

– Niestety, nie – odparł.

– Co z Monsieurem?

– Wyjdzie z tego – zawyrokował. – Jak zwykle. Jak nastroje w załodze?

– Chyba wszyscy są w ciężkim szoku – przyznała. – Ja również. – Pierwsza pilot zawahała się, ale dokończyła: – Myrton... co to było, do przeklętej Plagi? – Już chyba definitywnie zapomniała o „kapitanie”. – Ten cały... chłopak? To było jakieś podrasowane holo?

– Nie – zaprzeczył. – To, co widziałaś, było prawdziwe.

– Znałeś go wcześniej?

– Tak. To Natrium Ybessen Gatlark, książę z Księstw Granicznych. Kapitan „Płomienia” Kayt Telses wypełniał jego rozkazy w trakcie akcji w 32C. Ten cały... książę był wtedy na pokładzie.

– Ten dzieciak to on?

– Tak – odparł. Erin uniosła brwi.

– Ale... jak?

– Posłuchaj, Hakl – odezwał się powoli. – Wszystko po kolei wyjaśnię, ale w trakcie zebrania... za jakąś godzinę. Musicie choć trochę odpocząć. Ja również.

– Myrton...

– Proszę – powiedział. Hakl popatrzyła na niego przeciągle, ale w końcu skinęła głową. Odwróciła się w stronę wyjścia.

– Ta cała Kirke Bloom poprosiła, żebyśmy się stąd nie ruszali – przypomniała sobie. – Podobno chce do nas podlecieć. Twierdzi, że dośle nam kogoś na pokład, kto z nami porozmawia.

– Pewnie Natriuma – chrząknął Myrton. – Cóż, dobrze. Nie zaszkodził nam wcześniej, nie zaszkodzi i teraz. O ile można zaufać tej Kirke... – Spojrzał na Erin. – Co o niej sądzisz?

– Na podstawie krótkiej rozmowy i holo? – Hakl wzruszyła ramionami. – Nie mam pojęcia. Powiedziałabym, że to wszystko jest co najmniej dziwne. Ale nie wiem, czy można tak teraz cokolwiek nazwać, po sytuacji z tym transgresyjnym dupkiem.

– Celnie – uśmiechnął się słabo Grunwald. – Cóż. Tak czy owak, spróbujemy jej zaufać.

– W takim razie przejmie pan pałeczkę, panie kapitanie. – W oczach Erin błysnęły wesołe iskry. – Ja mam, niestety, poważny problem z zaufaniem... – zakończyła i wyszła z gabinetu.




Zgodnie z odgórnym poleceniem Myrtona wszyscy udali się na krótki wypoczynek. Na stanowisku została tylko Pinsleep Wise.

Dziewczyna nie myślała nawet o spaniu. Praca polegająca na dogłębnym skanowaniu przestrzeni w oczekiwaniu na zapowiedziany statek sprawiała, że nie musiała myśleć o tym, co dopiero się wydarzyło. I nie chodziło jej bynajmniej o niespodziewany kontakt.

Jared nie żył. Czy raczej Jedyny. Został unicestwiony. Rozerwany przez potworne przyciąganie czarnej dziury. Zapadł w wieczny, czarny bezkres i znalazł się poza światem. Wszystko się wypełniło. Była wolna.

Czemu więc miała wrażenie, że to wcale nie koniec?

Nie chodziło już o samego Jareda, a raczej o chłód. O szron. O powrót Harpago Jonesa, który, z zamkniętymi oczami, wyglądał jak ożywiony trup. I, przede wszystkim, o „Czarną Wstęgę”– ucieleśnienie jej najgorszych koszmarów i wizji. Nie miała wątpliwości, że to ten statek widziała od samego początku. Skokowiec wyrwany z Głębi i ożywiony na nowo przez Antenata. Statek Widmo.

Nie miała pojęcia, jak długo to wytrzyma.

Czym innym jest skok przez Głębię, gdy zapada się w stan stazy. Nie ma wówczas nic: staza tylko teoretycznie różni się od śmierci, a sam proces wskrzeszenia Czarną Pleśnią tylko to potwierdza. Po skoku Pin mogła co najwyżej dostrzegać drobne powidoki tego, przez co przelatywała „Wstążka”. W przypadku ślizgu głębinowego pozostawała jednak przytomna, a skokowiec zmieniał się w „Czarną Wstęgę” monitorowaną przez zmarłą, wykastrowaną SI. Głębia była blisko – zbyt blisko, by Wise mogła to znieść. I co gorsza miała wrażenie, że coś z Głębi pozostaje w statku po każdej takiej „podróży”.

Cóż, mogła zażywać stazę. Ale skokowiec potrzebował astrolokatora. Wyglądało na to, że w trakcie ślizgu trzeba monitorować sam lot, jak i miejsce docelowe. Cały personel musi być więc na swoich stanowiskach. To już nie praca polegająca na ustawieniu parametrów i zostawieniu sprawy komputerom, lecz pełen monitoring. Głupio było więc pytać o możliwość wyjścia z SN na czas ślizgu, skoro była w niej bardziej potrzebna niż kiedykolwiek przedtem. Potwierdzał to nawet Jedyny.

Znalazła się więc w pułapce.

Mogła odmówić wykonania rozkazu i zapewne Myrton by się na to zgodził. Ale czy mogła ich zostawić? Ludzi, którzy uratowali jej życie, i to niejednokrotnie? Nie. Tego nie mogła zrobić. Będzie musiała nauczyć się żyć z tym... ślizgiem, dopóki nie znajdą się w na tyle bezpiecznym miejscu, by mogła bez wyrzutów sumienia zerwać kontrakt.

Pozostawało pytanie, czy będzie mogła odejść nie tyle od pracy, co od ludzi. Nie przypominała sobie, by przez ostatnie lata była z kimkolwiek tak mocno związana jak z Erin czy z Myrtonem, a nawet z Hubem. Mogła znieść nawet obecność Monsieura... choć przy tym ostatnim wciąż miała wątpliwości.

Westchnęła, ponownie wyświetliła holomapę i zbadała ewentualne dojścia do zamieszkałych systemów z pomocą wciąż mocno ogranicznego Synchronu.




Zebranie odbyło się nieco wcześniej, w momencie gdy systemy „Wstążki” zaczęły raportować pojawienie się obcego statku.

Kimkolwiek była owa tajemnicza Kirke, znała się najwidoczniej na tyle na ludzkiej psychologii, że nie wyskoczyła z Głębi tuż przed ich nosem, choć to, że Wise nie mogła nigdzie znaleźć towarzyszącego jej przybyciu echa głębinowego, wytrąciło ich nieco z równowagi.

– Jak to: nie ma? – nie zrozumiał Grunwald, który po raporcie astrolokatorki wezwał ich wszystkich do odzyskanej kajuty kapitańskiej.

Pinsleep skrzywiła się, powstrzymując odruch rozłożenia rąk. Zamiast tego złożyła je na piersi, patrząc na Myrtona z lekką, wywołaną zawstydzeniem niechęcią.

– Są nadal daleko, ale powinnam mieć odczyty echa – przyznała. – Echo głębinowe to zresztą nie problem. Pojawia się przed przybyciem statku i jest i tak ulotne. Jeśli już jednak tu są, powinno przekształcić się w zwykłe otwarcie Głębi, a to powinien wyłapać sam system. Ale system ma wciąż problemy.

– Na mnie nie patrzcie – wtrącił Hub Tansky, który jak zwykle przybył ze swoim ukochanym neopetem. – Serce na razie bije, pomimo kilku zawałów. Jest jednak faktem, że wciąż nie mam dostępu do pełnego Synchronu, a więc i informacji, przez pozakładane blokady programowe napisane przez superpsychopatę. Zdjęcie tego plagostwa jest nieco problematyczne, bo sprzężyło się częściowo z kapitańskim imprintem.

– Imprint blokuje ci dojście? – spytał Myrton. Hub westchnął.

– Z chęcią zdjąłbym pański imprincik, kapitanie, bo nieco istotnie blokuje... ale na tym etapie nie byłoby to rozsądne – przyznał niechętnie. – Muszę z przykrością stwierdzić, że imprint się przydaje. Możliwe, że tylko on powstrzymuje programy dopisane przez transgresa. Mam jednak pomysł, jak nas w pełni odblokować. – Zamachał niedbale ręką z petem. – Choć może niekoniecznie sympatyczny.

– Jak większość twoich pomysłów – rzuciła kąśliwie Erin. Wciąż nie mogła zapomnieć o koncepcji Tansky’ego dotyczącej wykorzystania Wise przeciwko Antenatowi.

– Ależ królowo!

– Co to za pomysł? – przerwał mu szybko Grunwald. Hub zaciągnął się neopetem.

– Tyczy się zapomnianego przez nas, nieoficjalnego członka załogi.

– To znaczy?

– Pomsa. Maszyny, która leży sobie spokojnie na posadzce SN.

– Kompletnie wypadło mi z głowy – syknął Myrton. – Trzeba go było od razu wyrzucić w przestrzeń...

– Świetny pomysł – przyznała Hakl. Tansky ponownie zamachał ręką z petem.

– Poms może się przydać – zauważył. – Nie trzeba go nawet doprowadzać do stanu używalności, choć trzeba go będzie włączyć. Chodzi o struktury programowe. Zakładam, że jego oprogramowanie pochodzi z czasów Starego Imperium i nie jest tak zabezpieczone, jak linijki wklepane w system przez naszego drogiego Pana Plagę.

– I co zamierzasz z tym zrobić?

– Nauczyć się tego i owego. Poznając język programowania Pomsa, poznam i język programów wrzuconych przez transgresa. To się uda, ponieważ muszą być w dużym stopniu kompatybilne z naszym systemem. Inaczej by nie zadziałały.

– Nie powiem, żeby to mi się podobało – mruknął Myrton – ale możesz mieć rację. Maszyna jest twoja. Najwyżej później przekażemy ją Zjednoczeniu.

– Może się opłacić – przyznała trzeźwo Erin. – To w końcu relikt z Ery Imperialnej.

– Nie masz już dosyć sprzedaży reliktów? – spytała cicho Pin. Hakl nie odpowiedziała, ale uśmiechnęła się w stronę Wise.

– No dobrze – mruknął Myrton. – Skoro zamknęliśmy raport sytuacyjny, czas na krótkie wyjaśnienia. Postaram się zrobić to szybko. – Zajął miejsce za kapitańskim stołem. – Siadajcie. Koniec z tajemnicami i niedopowiedzeniami. Powiem wam wszystko.

– Najwyższy czas... – skwitował cicho komputerowiec. Grunwald przełknął ślinę.

– Przykro mi – zaczął – ale tym razem, w trakcie pogadanki, nie będzie drinków. Mamy na głowie spotkanie z nieznanym statkiem... i wolałbym, żebyśmy wszyscy byli kompletnie trzeźwi.

Chrząknął, obserwując, jak rozsiadają się za kapitańskim stołem. Patrzący na niego z lekką ironią Hub. Wpatrzona w jego twarz z widocznym skupieniem Hakl. I zerkająca na niego z niejaką obawą Pinsleep Wise. Oblizał wargi. Musiał opowiedzieć im o narodzinach imprintu w momencie, gdy umierała jego matka. Wyznać, co naprawdę spotkało „Smoczycę”. Potwierdzić, że potrafi bezpiecznie przejść przez Głębię, i przypomnieć, że nigdy nie posiadał personala. Wspomnieć o ponownym spotkaniu z Emmą Nemo, które niemal wyprawiło go na tamten świat. Nadmienić o ostrzeżeniu doktora Harpago, który stwierdził, że „Głębia go pamięta”. I wreszcie dodać, że wyciągając ich z łap transgresa, wpakował w ręce kolejnego.

Cisza przeciągała się.

Wreszcie Myrton kaszlnął, przetarł twarz i nacisnął przycisk otwarcia barku.

– Tansky – powiedział ochryple – zmieniłem zdanie. Wyciągaj te plagowe szklanki.




Nigdy wcześniej nie widzieli takiego statku. A myśleli, że nic już ich nie zdziwi.

Tuż po wyczerpujących wyjaśnieniach Grunwalda pozostawali przez dłuższy czas w oszołomieniu. Znali co prawda większość owych „rewelacji”, sporo powiedział im wcześniej – choćby o braku personala i przechodzeniu przez Głębię – ale czym innym było zaznajomić się z danymi wyrywkowo, a czym innym posegregować je w ciąg przyczynowo-skutkowy.

Zareagowali na te informacje rozmaicie. Hub nie mógł powstrzymać się od lekkiego uśmiechu satysfakcji, Erin zastygła, jakby analizowała uzyskane informacje, i tylko Wise popatrzyła na Grunwalda z czymś, o co by jej nie podejrzewał: z widocznym współczuciem. Najwidoczniej uznała, że jego sytuacja jest bardziej nienormalna niż jej własna. Rzecz jasna do czasu. Bądź co bądź teraz siedzieli w niej wszyscy.

Statek przybył do nich zaledwie godzinę później, gdy wrócili już na swoje stanowiska. Od razu zauważyli, że nie miał napędu głębinowego. Ta stosunkowo prosta informacja, potwierdzona przez dodatkowe skanowanie, wpędziła ich w konsternację. Oczywiście istniały wewnątrzsystemowe próżniopławy. Typowy układ słoneczny w zasadzie nie przekraczał średnicy jednego roku świetlnego i odległości pomiędzy jego planetami umożliwiały swobodną żeglugę przy maksimum dziewięciu dziesiątych c, choć statki bez napędu głębinowego rzadko osiągały tak zawrotną prędkość. Ich konstrukcja wyglądała klockowo, niemal symetrycznie. Były wielkimi transportowcami bądź niewielkimi kapsułami TransLinii i wystarczył jeden rzut oka, by stwierdzić, jaką pełnią rolę.

Statek, który do nich przybył, był kompletnie inny. Wyglądał jak nabrzmiały dziwnymi guzami skokowiec otoczony wmontowanym w środek pierścieniem, przypominającym nieco dziwaczną wariację na temat napędu głębinowego – a jednak kompletnie od niego różnym.

– Jest czarny – zauważyła Erin, przybliżając obraz na neoszybie SN. – Zupełnie jak skokowce Straży Granicznej. I równie niewielki.

– Co wiesz o tym typie statków? – spytał Myrton.

– Są postawione na wysokiej automatyce – odpowiedziała. – Często nazywa się je przez to latającymi trumnami. Strażnicy latają nimi po Granicy Galaktycznej jak po sznurku, więc ryzyko błędów lokacyjnych jest stosunkowo małe. Są też nieuzbrojone, nie licząc defensywnego EPI.

– Elekromagnetyczne Przekaźniki Impulsowe? – zainteresował się Tansky z Serca. – Czymś takim mogą co najwyżej popierdzieć.

– Wystarczy, by oślepić i uciec – zauważyła Hakl. – Nikt zresztą nie atakuje Straży. Nie mają nic cennego, statki są zbyt zautomatyzowane, by je przejąć, a dodatkowo Straż udostępnia swoje strażnice łącznikowe do dokowania za symboliczną opłatą. Nic dziwnego, że są lubiani.

– Hej, kapitanie – rzucił Hub – a jakby co, przejąłby go pan?

– Możliwe – mruknął Grunwald – ale nie mam pewności. Nie wyczuwam go zbyt dobrze. Coś mi w nim nie pasuje.

– Nadają – poinformowała Pinsleep, wskazując na mrugającą przy konsoli lampkę. – Tym razem zwykła wiązka, nawet nie holo.

– Puść – polecił Myrton.

– Tu Kirke Bloom – usłyszeli nieco rozbawiony głos znanej już im dziewczyny. – „Wstążka”, co powiecie na dokowy trap?

Erin spojrzała na Grunwalda. Kapitan kiwnął głową.

– Czemu nie – odparła. – Podam wam automatykę.

– Przyjęłam – usłyszeli w odpowiedzi. – Do zobaczenia.

– Ustawiam automatykę – powiedziała Hakl i statki rozpoczęły swój powolny, synchronizacyjny taniec. „Ciemny Kryształ” podpłynął bokiem, tak że zobaczyli jego tajemniczy, otoczony pancerzem pierścień.

– Istotnie, zero napędu głębinowego – skwitował Tansky, ale nikt nie skomentował jego słów. Nie było na to czasu.

Gdy podpinali się na twardo do „Karmazyna”, oba statki złączyły się grodziami dostępowymi i konieczne było wyrównanie ciśnień. Tu sytuacja wyglądała inaczej. Z „Ciemnego Kryształu” już wysuwała się specyficzna rozkładana rura, zaś automatyka umożliwiła jej wygodne zassanie magnetyczne. Całość wymagała nieco więcej czasu, a dodatkowo nie każdy pilot przepadał za krótkim spacerkiem w cienkiej powłoce, chroniącej go przed niszczycielską próżnią. Po ostatnim połączeniu z pirackim statkiem Anny cała załoga „Wstążki” była jednak wdzięczna za rozwiązanie, dzięki któremu w razie czego można się było szybko oderwać od cudzego statku.

– Jest połączenie – zakomunikowała wreszcie Hakl.

– Erin, zostajesz w SN – polecił Myrton. – Ja przywitam się z naszym gościem. Pinsleep?

– Tak?

– Zybex jest w zbrojeniówce?

– Tak, tam chyba został.

– Biorę go. W razie czego miejcie pod ręką karabinek plazmowy. Tansky?

– Tak?

– Bez numerów z autodestrukcją. Na razie nic się nie dzieje. Mam nadzieję, że jej już nie wprowadziłeś?

– Bez rozkazu? Za nic – usłyszeli oburzony głos Huba, ale i nagłe nerwowe klekotanie klawiszy z Serca. Grunwald uśmiechnął się lekko, jednak nie skomentował. Ruszył po broń.

Po kilku minutach był już przed śluzą, której światło świeciło na czerwono, powoli przekształcając się w żółć, by wreszcie błysnąć wesołą zielenią. Myrton sprawdził zybexa i odblokował mechaniczny kurek. Czekał.

To, że odruchowo nie wystrzelił, można było złożyć tylko na karb szoku.

– Królestwo za piwo – przywitał się Tartus Fim.




– Zakładam, że tkwiliście w horyzoncie ponad cztery lata – wyjaśnił znudzonym tonem handlarz, rozwalony leniwie na jednym z foteli przy stole w kajucie kapitańskiej. – A raczej cztery i pół. Nam na pewno strzeliła minimum czwórka w trakcie powrotu na to galaktyczne zadupie. Dylatacja czasowa przy prędkości przekraczającej prędkość światła.

– Twierdzisz, że ten skokowiec leci szybciej niż światło? – spytał powoli Grunwald. – Bez skoków przez Głębię?

– Tak właśnie twierdzę – odparł Fim. – I nie jest to już zwykły skokowiec Straży Granicznej. Nie proponowałbym go atakować. Jego podstawowa broń została odblokowana i zapewniam, że potrafi nieźle przysmażyć. A odnośnie do nadświetlnej... kto to mówi? Nie macie przypadkiem jakiegoś głębinowego ślizgu? Z tego, co wiem, też możecie przeskoczyć przez światło. – Handlarz chrząknął. – Czy dostanę wreszcie to piwo?

– Cztery lata... – wymamrotała nieco blada Erin Hakl.

– Ciesz się, że nie czterysta, królowo – zauważył Hub, który wbrew zaleceniom Myrtona nie wytrzymał i także przyszedł do kajuty. – A tylko lekko dotknęliśmy horyzontu zdarzeń.

– Jaka jest zatem sytuacja? – spytała nieoczekiwanie Pinsleep Wise. – Co z tym całym... Konsensusem?

– Wygrywa na wszystkich frontach – odparł Tartus, bezceremonialnie wstał i udał się wprost do znów otwartego barku. Handlarz złapał za jedną z kwadratowych szklanek i z lekkim niesmakiem nalał sobie odrobinę migdałowej whisky. – Co za lep! – jęknął. – Wciąż nie mogę zrozumieć, jak możesz to żłopać, Grunwald.

Myrton podszedł do niego i bezceremonialnie wyjął mu szklankę z ręki. Handlarz stęknął, ale wzruszył ramionami i ponownie opadł na fotel.

– Systemy Zewnętrzne zostały całkowicie przejęte – powiedział. – Układy Księstw Granicznych ksenoformowane... zmienione w światy Obcych. Doślemy wam dane z Synchronu, to sami zobaczycie. Zjednoczenie walczy w całym Ramieniu Perseusza, by je utrzymać... i próbuje ewakuować ludzi z Ramienia Zewnętrznego, z marnym zresztą skutkiem. Napór... ta cała wojna, wygląda gorzej i gorzej z każdym kolejnym dniem.

– I skąd to niby wiesz?

– Z Synchronu. Ale nie tylko. Mamy tu statek, którym latamy od jakiegoś czasu po całej Wypalonej Galaktyce – wyjaśnił handlarz. – Kiedy robi się gorąco, zawsze zdążymy zwiać, choć ostatnio robi się wyjątkowo nieciekawie. I nie chodzi nawet o Obcych czy Zjednoczenie. Bloom sądzi, że ktoś... a w zasadzie coś nas namierza. – Wzruszył ramionami. – To jednak temat na inną dyskusję. Na razie ten, kto nas ma na celowniku, i to nieustannie, to ten plagowy transgres.

– Masz na myśli Natriuma Gatlarka? – upewnił się Myrton.

– Tego samego – zgodził się niechętnie Tartus. – Podobno został Powiernikiem Zbioru i zarządza całą sektą. Kazał się im ukryć już w momencie, kiedy Jedność zaproponowała program militaryzacyjny.

– Program militaryzacyjny?

– Wszystkie floty zostały wymieszane, żeby można było skutecznie bronić sektorów bez względu na ich przynależność obrębową. Mamy teraz GSZ, czyli Galaktyczne Siły Zbrojne, podzielone na Siły Północne, Wschodnie i Zachodnie. Plus reaktywacja stopni wojskowych chyba jeszcze z okresu ET. Jeden zasrany kociokwik.

– Kociokwik? – nie zrozumiała Wise. Tartus znów wzruszył ramionami.

– Poznasz Głoda – mruknął – to zrozumiesz. W każdym razie transgres wykorzystuje nas jako dodatkową, nadświetlną sondę Wypalonej Galaktyki. Monitorujemy dla niego ten wojenny szajs plus sektory, które uważa za „kluczowe”. W sumie całkiem sympatyczny układ – przyznał. – Zawsze to lepiej, niż wpaść w łapy wojskowym, tym bardziej że Bloom nie jest specjalnie... zainteresowana przejęciem przez Zjednoczenie „Ciemnego Kryształu”.

– Czemu? – zdziwiła się Erin. – Ten cały wasz napęd nadświetlny mógłby zmienić losy wojny...

– Tak jak i wasz – uciął Fim. – Ale tak się nie stanie. Bo chyba nie myślicie, że Natrium pomógł wam z dobroci serca. Ma dla was sympatyczną robótkę.

Zapadła cisza.

– A na czym – spytał powoli Grunwald – owa sympatyczna robótka miałaby konkretnie polegać?

Tartus sięgnął po odstawioną przez Myrtona szklankę i upił łyk migdałowej whisky. Tym razem nikt go nie powstrzymał.

– Spodoba ci się – obiecał. – To nic wielkiego. Polatasz sobie tu i ówdzie, podobnie jak my, na tym twoim ślizgu. Nie dasz się złapać. – Odstawił pustą szklankę. – I porwiesz kilka statków.





Pomimo dowodów jego działania Synchron wciąż uważany jest za oszustwo. Przekazywanie danych szybsze od światła? Z wykorzystaniem zapomnianej technologii Okien Kontaktowych? I minimalizacją energetyczną plików? Korzystamy jednakże z Synchronu, który wydaje się niczym nie różnić od Strumienia. Wykorzystuje nawet tę samą technologię wysyłki danych! Te same stare sondy, przekaźniki planetarne, emitery głębinowe, cherubiny. Czy nie zakrawa to na absurd? Jakim cudem zwykła zmiana oprogramowania mogła sprawić, że Wypalona Galaktyka stała się informacyjną jednością?


Wewnętrzny Synchron Klanu Naukowego,

forum, fragment dyskusji





Po prostu przyjmijmy – powiedziało spokojnie widmo Natriuma Ybessena Gatlarka – że czasu jest coraz mniej. Jedność współpracuje na razie z ludzkością, ale zamierza coś zrobić, to pewne. Wskazuje na to każda moja ekstrapolacja. I dlatego nie możemy pozwolić sobie na kolejne pomyłki.

– To nie nasza wina – zauważyła sucho Erin Hakl. – To dane lokacyjne przekazane przez Bloom okazały się błędne.

– Tam stacjonowały siły Czerwonej Obrony Planetarnej! – syknął transgres. – Co najmniej piętnaście jednostek i tak skazanych na straty!

– Było, minęło – chrząknął Tansky. – To i tak zbyt wiele jednostek. Czy przypadkiem nie gawędziliśmy sobie ostatnio o technice złotego środka? Zabierać tyle, by nie osłabić... tak to chyba szło, nieprawdaż? A taki byłeś uśmiechnięty, kiedy wszyscy przyklasnęli tej pięknej dewizie...

– W tym konkretnym przypadku nie było o tym mowy – zauważył zimno Natrium. – Powtarzam: ta COP była stracona. Dwa krążowniki, dwa niszczyciele, trzy fregaty i prawie osiem skokowców, z czego przynajmniej trzy ciężkiego typu! Wszystko rozbite w pył!

– Nie unoś się. – Grunwald był zmęczony, ale jego głos brzmiał równie spokojnie jak głos transgresa na początku spotkania podsumowującego misję pod kryptonimem „Cenne Żarcie”. – Nie mieliśmy prawa zdążyć. Tam już trwała regularna walka z Konsensusem. Na Plagę, Nat... to Ramię Zewnętrzne! Czego się spodziewałeś?

– Wiecie dobrze czego – odpowiedział transgres. – Transporterów z żywnością, lekami i cywilami. Ale sytuacja wciąż ulega zmianie. Musimy być gotowi na ową zmianę, i to od razu, kiedy się pojawia. – Widmo na moment przygasło, ale Nat jeszcze nie skończył. – Dobrze jednak... zostawmy to. Stało się, nie dolecieliśmy na czas przez błąd lokacyjny. Teraz odpocznijcie. Ale bądźcie czujni. Nie mam pojęcia, ile to jeszcze potrwa. Następna odprawa za dwanaście godzin – dodał i zniknął.

– Nie cierpię, kiedy tak robi – stęknął Monsieur. Siedząca przy konsoli Pinsleep Wise uśmiechnęła się słabo, ale nikt poza nią nie zareagował.

Byli wyczerpani.

Ostatnie misje w obszarach Ramion Zewnętrznych dały się im we znaki znacznie mocniej niż te w Perseuszu i Orionie. W Ramieniu Perseusza było gorąco, ale najgorzej sytuacja wyglądała w systemach już straconych na rzecz Konsensusu. Nat żądał jednak od nich coraz więcej, zupełnie jakby nie brał pod uwagę, że ludzie, będący czymś mniej i czymś więcej niż transgresyjną strukturą widmową, mają określony próg wytrzymałości.

– To przez Bloom – zauważył nieco złośliwie Tansky. – Genohakerska ślicznotka już nie wyrabia w skanach. Coś jest chyba nie tak z tą słynną nadświetlną...

– Ale spróbowałbyś mu coś powiedzieć... – zauważyła z przekąsem Erin. – Pamiętacie, jak ostatnio podskoczył, kiedy skrytykowałam ją za Terzana 10? Niemal go nie wygasiło.

– Może się zakochał – wtrącił Monsieur z miną znawcy, uciekając wzrokiem przed Pin. – Hormony i te sprawy...

– Jakie znowu hormony? Widmowe? – zachichotał Hub.

– Dajcie spokój – skrzywił się lekko Grunwald. – Kirke to nie transgres. Ma prawo być zmęczona... tak samo jak my.

Zaszemrało, ale nikt nie skrytykował ani nie skomentował zdania kapitana „Wstążki”. I nie chodziło tylko o wspomniane przez niego zmęczenie. W ciągu ostatnich miesięcy nauczyli się mu ufać o wiele bardziej niż zwykle, a wraz z zaufaniem pojawił się też głębszy szacunek.

– A zatem koniec zebrania? – upewniła się po chwili Hakl. Myrton skinął głową. – Nie wiem jak wy, ale ja idę się przespać.

I tym razem nikt nie skomentował. Powoli rozeszli się do swoich kwater.

Operacja główna, którą Natrium nazywał „Przejęciem”, a ironiczny Tansky „Ubezpieczeniem”, trwała od kilku miesięcy. Porywali statki skazane zdaniem transgresa na zagładę, wprowadzając załogę w twardą stazę i umieszczając przejęte jednostki w wyznaczonych punktach galaktycznych. Z początku skupili się na pojedynczych jednostkach, sprawdzając nowe możliwości Myrtona, by wreszcie wziąć się do zagubionych fragmentów całych flot. Zanim jednak do tego doszło, czekała ich ciężka mordęga.

– Na porywanie czy niszczenie jednostek Obcych nie ma szans – powtarzał do znudzenia Nat. – Gdybym pragnął niszczenia jednostek Konsensusu, zabralibyśmy się za to inaczej. Ale do nich się nie podłączysz przez Synchron, nawet z pomocą Huba. Po prostu ich nie czujesz.

– Wyczuwam Maszyny – zaprotestował Myrton, gdy po raz setny odpinał kable od portów dostępowych. Ich podpinanie nie było może konieczne, ale wciąż miał wrażenie, że przejmowanie okrętów wychodzi mu wówczas lepiej. – Powinienem wyczuć i Konsensus.

– Już o tym mówiliśmy. Technologia maszynowa w swej podstawowej strukturze nie różni się od technologii ludzi. Obcy to co innego. Może gdybyśmy mieli więcej czasu...

– Sam mógłbyś to zrobić. Erin już dawno sugerowała, że bardzo pomógłbyś w przejęciach. Choćby wtedy, w Ramieniu Krzyża... z tym superkrążownikiem Państwa. Ledwo daliśmy radę przy tak dużej jednostce.

– A czy Hakl mówiła ci też, jak mam tego dokonać, będąc widmem? Nie mam ciała, Myrton. Moje możliwości są ograniczone, tak samo jak możliwości Antenata, kiedy nawiedzał Wise na Jewromie. Gdyby tak duża część Synchronu nie płynęła przez Głębię, nie pomógłbym nawet w ekstrapolacji miejsc skokowych Galaktycznych Sił Zbrojnych.

– Nie przesadzaj. Pomogłeś przecież z Jedynym...

– I o mało mnie to nie zabiło. Poza tym nie byłem wtedy sam. Gdyby nie ty i ten cały zmarły, nie dałbym sobie rady.

– Zmarły... – skrzywił się Grunwald. – To był doktor Harpago, nie żaden zmarły...

– Czymkolwiek był, pomógł – zauważyło widmo. – W każdym razie, nie będziemy opierać strategii na tak niepewnych elementach. Dywizjon, Myrton. Już to ćwiczyliśmy. Nie oczekuję, że wejdziemy zaraz w Systemy Wewnętrzne i przejmiemy jeden z drogocennych pancerników GSZ, pilnujących bezpieczeństwa światów Jądra. Następnym razem niech to będzie choć jeden skromny dywizjon... ale cały.

Grunwald nie odpowiedział. Miał wątpliwości. I to nie tylko dotyczącego jego samego. Martwił się o Tansky’ego.

Człowiek-Personal zainteresował Natriuma od samego początku. Ku wyraźnemu niezadowoleniu Huba transgresyjny książę nakazał dokładny skan jego ciała. Wyniki nie były jasne, ale wskazywały na niezwykłe zagęszczenie czarnych nitek, z których część wydawała się rozrosnąć samoistnie w procesie niezrozumiałej ewolucji. Tu wszakże możliwości analizy się urywały: aby rozeznać się w skomplikowanym systemie personalowym, potrzeba było specjalisty. Tansky nie wyraził wszakże zainteresowania badaniem samego siebie i w zasadzie trudno było się temu dziwić. Dlatego do przeprowadzenia jego analizy programowej na pokład „Wstążki” przybyła Kirke Bloom.

Spotkali się z nią wtedy po raz pierwszy. Wcześniej kontaktowali się z nią przez holoemisje, ale spotkanie na żywo kapitan „Ciemnego Kryształu” było czymś zupełnie innym. Genohakerka przyznała, że nie ma sensu wysyłać do niej Huba, skoro zmiany programowe poczynione przez Jedynego w skokowcu Myrtona mogły zwiększyć szanse na przeprowadzenie dokładnego badania. Argument wydał się nieco naciągany – w końcu „Wstążka” nadal prowadziła wewnętrzną walkę z wirusem wrzuconym w system przez Antenata, a jej wykastrowaną SI trudno było nazwać stabilną – ale Bloom najwyraźniej nie chciała grzebać we własnym statku. Być może chodziło też o dyskretne przejrzenie programów „Wstążki”, ale tego nie mogli być pewni. Ufaj i kontroluj, podstawowa zasada współpracy w Wypalonej Galaktyce była taka sama jak w czasach Ery Terrańskiej.

Tak czy owak, „Ciemny Kryształ” i „Wstążka” ponownie odtańczyły swój dokujący balet, a kiedy już trap połączył się z grodzią i lampka śluzy zaświeciła się na zielono, na pokład skokowca Myrtona wkroczyła ostrzyżona na jeża genohakerka o migdałowych oczach.

Z drobnej budowy przypominała nieco Wise, ale na tym podobieństwo się kończyło. Pinsleep ze swoimi długimi, wpadającymi we fiolet włosami i sukienkami z czasów PEI była eteryczna i zwiewna, do tego zamyślona i częściowo nieobecna. Kirke stanowiła jej niemal dokładne przeciwieństwo i nie chodziło tylko o żywe, czujne spojrzenie. Pomimo piastowania stanowiska kapitana wciąż nosiła pełen mikroszlufek, kabelków i łączy kombinezon genohakera, jej ciało pokrywały zwykłe i komputerowe tatuaże, a ilość portów i wpięć zachwyciłaby niejednego nerda nowoczesnej elektroniki.

– No i fajnie – powiedziała, widząc stojących przy śluzie Erin i Myrtona. – Komitet powitalny. Kirke Bloom, kapitan „Ciemnego Kryształu” – przedstawiła się. – Tym razem już oficjalnie. Grunwald? – Skinęła lekko głową ku Myrtonowi.

– To ja – powiedział kapitan „Wstążki”. – Ale już nas przecież widziałaś.

– Widziałam – przyznała Bloom – ale holo zwykle nieco przekłamuje. Na przykład – zerknęła z lekkim uśmiechem na Myrtona – na żywca jesteś nieco przystojniejszy.

Grunwald chrząknął, ale nie skomentował. Hakl milczała jak grób. Bloom uśmiechnęła się szeroko. Miała ładny uśmiech, ale widać było, że kamufluje nim przewlekłe zmęczenie. Zarówno „Ciemny Kryształ”, jak i „Wstążka” wykonywały ostatnio stanowczo zbyt wiele nienaturalnych „skoków”.

– To gdzie ten cały Personal? – zapytała.




– Chyba jaja sobie robicie – powiedziała kilkanaście minut później, gdy dotarli wreszcie do stazo-nawigacji. – Myślałam, że to ja mam porąbany statek, ale to... to już jakaś paranoja.

Istotnie, miała prawo się zdziwić.

Na pokładzie „Wstążki” wciąż migotały pogłębinowe widma „Czarnej Wstęgi”, nierozproszone po ostatnim ślizgu. Nad konsolą nawigacyjną, niczym duch ze średniowiecznej powieści grozy, płonęła blada jak sama śmierć wykastrowana SI o twarzy martwego doktora Harpago Jonesa. A tuż pod konsolą, podpięty szeregiem kabli, spoczywał najprawdopodobniej szalony Personalny Opiekun Maszynowy zapomnianego przed tysiącleciami Wielkiego Rodu Kruków. Przez metalowe, skorodowane cielsko, jako tako doprowadzone do stanu używalności przez Monsieura, przemykały co jakiś czas iskierki elektrycznych spięć.

– Głębia – wymamrotała SI Harpago, patrząc na dziewczynę pustym wzrokiem. – Bezkres.

– Nie przejmuj się – powiedziała Erin. – On... często tak ma. Nie warto tego słuchać.

– A to jest ten cały Jared? – spytała niepewnie Kirke, wskazując na Pomsa. – Myślałam, że jego mechaniczne ciało wrzuciliście do czarnej dziury, kiedy opętał je Jedyny?

– To tylko Poms – poinformował wychodzący z Serca komputerowiec. – Pupilek naszego drogiego Antenata. Hub Tansky – przedstawił się i niemal przepraszającym gestem wyciągnął z kieszonki pocerowanego kombinezonu neopeta. – Uzależniony od neonikotyny uniżony pacjent pani doktor.

– Daleko mi do doktora – skwitowała Kirke.

– A Hubowi do uniżoności – wtrąciła Erin. Tansky uśmiechnął się, ale ani nie potwierdził, ani nie zaprzeczył. – Na holo nie widziałaś chyba tylko Monsieura. Hej, Monsieur... przywitasz się? Co tak stoisz jak kłoda?

– Witam... – wychrypiał po dłuższej chwili mechanik, wpatrzony w Bloom jak przysłowiowa hodosroka w gnat. – Będziemy pewnie... współpracować.

– Możliwe – zgodziła się Kirke. – Przynajmniej jeśli chodzi o tego całego Pomsa. Dobrze by było, żeby się nie wykrzaczył przy testach systemu...

– Część już zrobiłem – rzucił zdawkowo Hub. – Dzięki nauce języka programowego zainstalowanego w Pomsie zdjęliśmy już fragment blokad Antenata. Połowa zlazła nam sama, gdy potraktowała nasze wpisy jako uzupełniające instrukcje. Gorzej z tym całym nadjęzykiem, który, jak już się zorientowałem, pochodzi z czasów Starego Imperium i Antenat powtykał go w elementy oprogramowania. To jakieś skupiska pojęć, jak w nadmatematyce. Same wzory bez rozwinięcia. Dosłowna automatyzacja operatorów, i to wysokiego, programowego szczebla. Jeśli to przełamiemy, to moglibyśmy aktywować zbitki czynności w Synchronie przekraczające aktualne możliwości kompilacji poleceń wsadowych.

– Ale obecne operatory to już granica komputera ostatecznego!

– Tak, ale w Pomsie i synergicznej matrycy „Wstążki” Jedyny wstawił programy, które są poleceniami w oprogramowaniu. Tak to obchodzili. Stopień komplikacji języka programowego sprawił, że same pojęcia łączyły nadjęzyk z nadmatematyką.

– Ja plaguję... – wymamrotała Kirke.

– Chyba was zostawimy – chrząknął przysłuchujący się wymianie zdań Grunwald. – Bawcie się dobrze. Jakby co, jestem w kajucie kapitańskiej.

– Dokładnie – dorzuciła Erin. – Ja wyłączyłam się już przy „automatyzacji operatorów”. Wise?

– Tak? – spytała astrolokatorka.

– Zostaw tę konsolę. Na razie nigdzie nie lecimy. Chodźmy do mesy i przyrządzimy coś dla naszego gościa. Statki, loty, nawigacje, komputery... choć raz poudajemy proste baby, a nie kobietony na resorach, i zmajstrujemy odchudzającą sałatkę.

– Dopiero niedawno zaczęła żartować – wyjaśnił Hub nieco skonsternowanej Bloom. – Musi jeszcze nabrać wprawy. To co? – Zaciągnął się petem. – Zaczynamy?




Niestety, nie poszło za dobrze.

W celu przeprowadzenia pełnego skanu personala Huba, czy raczej Personala opakowanego ciałem Tansky’ego, Kirke musiała wpiąć się do systemu „Wstążki” razem z podpiętym pod Serce komputerowcem. Gdy to już zrobili, Bloom przymknęła oczy, przełamując nakładki operacyjne oprogramowania skokowca. Na chwilę ujrzała dobrze jej znaną mozaikę danych, przypominającą animowaną, trójwymiarową mandalę, ale skupiła się i dokonała genohakerskiego przeskoku. System operacyjny zdmuchnęło – zostało same wewnętrzne jądro. Jądro, w którym, gdzieś w tle, płynął Hub. I pojawiły się kłopoty.

Kirke dojrzała imprint. Jego świetliste, zero-jedynkowe nici przypominały personal i docierały w niemal każdy zakamarek oprogramowania. Zobaczyła też oplątujące go niczym bluszcz linijki kodu wpisane przez Antenata. I wreszcie skostniałą, zamrożoną matrycę wykastrowanej SI – chyba jeszcze bardziej niestabilnej niż Ciotka, dryfującej na granicy przełamania programowej kastracji. Ale nie to ją zelektryzowało, a fakt, że pływające wewnątrz Huba oprogramowanie nie było zamknięte.

Tansky wychodził poza personal. Wychodził poza samego siebie, zupełnie jakby szukał możliwości zaistnienia w Synchronie.

Postanowiła to zbadać. Zbliżyła się i spróbowała zeskanować fragmenty personala, czy raczej: Personala. Świetliste linie otwierały się przed nią niczym kwiaty posklejane ze średniowiecznej grafiki wektorowej, z szelestem cieniowania Gourauda i płomykami ośmiobitowych pikseli, migoczących ku niej niczym rozbudzone świetliki.

– Mam cię – szepnęła i w tym samym momencie została mechanicznie wyrwana z systemu.

Ktoś wyrwał jej kable tak, że szarpnęła się niczym ryba bez wody. Krzyknęła, a jej ciało wypełnił – tak dobrze jej przecież znany – chłód.

– Wysmażysz jej mózg! – usłyszała przerażony głos Erin.

– Zabije go!

Nie, wymamrotała bezgłośnie Bloom. Ja tylko...

Ale nie mogła sobie przypomnieć, co próbowała zrobić. Leżała obok Serca „Wstążki”, czując w ustach metaliczny posmak krwi.




– Tansky jest w AmbuMedzie – wyjaśnił jej Myrton, gdy doszła już do siebie, wyjątkowo szybko, jak na brutalne zerwanie połączenia z systemem. – Przepraszam za ostre wypięcie, ale wyglądało to naprawdę źle.

– W porządku – wychrypiała. – Rzadko kiedy od tego się umiera... można co najwyżej ześwirować.

– Raz jeszcze przepraszam.

– Co z Hubem? – spytała, przyjmując podany jej kubek fluidu. Rozejrzała się półprzytomnie, najwyraźniej usadzili ją na fotelu kapitańskim SN.

– Nic mu nie będzie – zapewniła Erin Hakl. – Ale wyglądało to naprawdę groźnie. Cały się trząsł... wymiotował. Nie wiesz może, co mu się stało?

– Za głęboko w niego wskoczyłam – wyjaśniła Bloom. – Ale może i dobrze, bo z tego, co zobaczyłam, macie tam kolejnego potencjalnego transgresa. – Przysłuchujący się Monsieur gwizdnął cicho, ale nie skomentował. – Wygląda na to, że jest na stałe wpięty w Synchron i trudno powiedzieć, gdzie kończy się Hub-Personal, a zaczyna sieciowy system.

– Jeszcze jeden transgres? – upewnił się Myrton.

– Niezła kumulacja – odezwał się wreszcie Monsieur. – Ktoś ich chyba kolekcjonuje na tym plagowym statku.

– Kto miałby...? Antenat? – spytała z niedowierzaniem Erin. Myrton pokręcił głową.

– Nie. Jedyny wspominał, że nie wie, kto wpływał na kontrakt tą całą „ingerencją niezbieżności”. Może to przypadek?

– Nie za dużo tych przypadków?

– Jaka „ingerencja”? – zdziwiła się Kirke, a gdy nikt nie pokwapił się z wyjaśnieniami, dodała: – To zresztą nieważne. Muszę natychmiast porozmawiać z Natem. Powinien dowiedzieć się o...

– Chwileczkę – przerwał jej Grunwald. – Tansky należy do mojej załogi. Może być sobie transgresem potencjalnym, ale jak na razie faktycznie nim nie jest. Jedność była już nim zainteresowana, tak samo jak mną, i przez to o mało Jared nie porwał nas na Terrę.

– Na Terrę? – nie zrozumiała genohakerka.

– Układ Słoneczny przetrwał – wtrąciła się Pinsleep Wise. – Niespodzianka.

– W każdym razie na chwilę obecną to tylko nasza sprawa – uciął Myrton, nie zwracając uwagi na rozszerzone w szoku oczy Bloom. – I nie życzę sobie, żebyś o tym komukolwiek wspominała, albo zrywamy współpracę.

– Nie wygłupiaj się, Grunwald – wydusiła Kirke. – Sam widzisz, że Nat nam pomaga...

– Rozumiem, że darzysz go sympatią. Ale my nie mamy powodów, by mu ufać – sprecyzował kapitan „Wstążki”. – Nie wiemy przecież, czy dla dobra galaktycznego ogółu twój transgres nie zdecyduje się przeprowadzić autopsji naszego. I mojej.

– Jak to: twojej?

– Cóż, jeśli Hub rozpatrywany jest jako potencjalny transgres tylko dlatego, że potrafi wniknąć głęboko w Synchron, to co mam powiedzieć o sobie?

– Chyba żartujesz...

– Myrton ma rację – powiedziała Erin Hakl. – Może niekoniecznie na swój temat, ale na pewno w kwestii tej... autopsji.

– A skąd wiesz, że ten wasz Hub też czegoś nie wykręci? – zripostowała Bloom. – Nie widziałaś oprogramowania jego personala... czyli w zasadzie jego samego. Nigdy nie spotkałam się z czymś podobnym. Wszystko do niego płynęło! To jakiś... koncentrator danych z Synchronu...!

– Czyli hub – zauważył z niejakim rozbawieniem Monsieur. – Ciekawe, czy sam się tak nazwał?

– To teraz nieistotne. – Grunwald odsunął się od Kirke. – Ważne jest to, że Tansky nigdy nie wystąpił przeciwko nam... Za to wiele razy stanął po naszej stronie. I to mi wystarczy.

Zapadła cisza. Cisza, w której Erin Hakl przypomniała sobie stałe majaczenie Tansky’ego o tym, że „nikt nie będzie nim rządził”, a Pinsleep, że Hub przerobił instrukcję wsadową nawigacji, kierując „Wstążkę” na Tester. Ale ani ona, ani Erin nie podważyły opinii Myrtona.

– Co wobec tego możemy zrobić? – spytał Monsieur. – Czy to jego... zdalne wpięcie w Synchron i koncentracja danych mogą się jakoś przydać?

Kirke Bloom odstawiła kubek z fluidem i popatrzyła po zebranych.

– Mogą – przyznała. – I to bardzo. Ale jeśli coś pójdzie nie tak, wina będzie po waszej stronie. I wolę, żebyście o tym pamiętali.




Wraz z uświadomieniem sobie możliwości Huba nie zmieniło się nic. I zarazem zmieniło się wszystko.

Dane z Synchronu były nadal w miarę miarodajne, ale duża ich część wymagała weryfikacji. Tym zajmował się „Ciemny Kryształ”. Jego pozornie wyrywkowe, nadzorowane przez Natriuma loty ukazywały ponury obraz Wojny Naporu: niepodawana do wiadomości publicznej suma porażek rosła w postępie geometrycznym. Jedyny plus tej sytuacji był taki, że wraz z postępem wojny coraz więcej trafiało się zagubionych, samotnych jednostek, którymi mógł zająć się Grunwald. Zrezygnowali jednak z porywania pojedynczych statków, chyba że trafiły się im przez przypadek. A samych przypadków było coraz mniej. Mogli planować – głównie dzięki Tansky’emu, przycupniętemu w Synchronie niczym elektroniczny pająk. W ten sposób dokopali się wreszcie do najcenniejszych danych GSZ: informacji z poszczególnych Sztabów Strategii Synchronicznej. I mogli oglądać je bezpośrednio w trakcie trwania wojskowych narad.

– Wszystkich nas rozplazmują – powiedział niecałe dwa błękitne miesiące przed Przebudzeniem przez Jedność Premaszyn zarobiony po łokcie Monsieur, który nadal bezskutecznie usiłował ożywić niektóre z bloków pamięci Pomsa. – Ta cała... Misterie urwie nam najpierw jajca, a potem dupska.

– Fajna jest – przyznała Erin – ale nie ona teraz rządzi. Widzieliście tych Marszałków Próżni, przerobionych na Marszałków Sił Północnych, Wschodnich i Zachodnich? Jeśli ktoś nas rozplazmuje, to ten cały Kerkos.

– Przystojniak – zauważyła Pinsleep.

– Jednak wolisz starszych facetów, Wise? – zainteresował się Myrton. Pin wzruszyła ramionami, ale uśmiechnęła się i puściła oko do rozbawionej Hakl. – Dałybyście spokój. To SSS, a nie opera mydlana.

– A ja jestem ciekawy, czy ta Konsultantka z Ligi ma romans z tą Marszałkową przy kości... jak jej tam? Eve Tiss – powiedział całkiem poważnie Hub. – Kilka razy zauważyłem pewne mikrosygnały... jakieś spojrzenia między nimi...

– No, ona to jest już zupełnie za stara! – obruszył się Monsieur. – Gadasz głupoty, Tansky!

– Tak? A twoja teoria, jakoby Piecky Tip dostał stanowisko dowodzenia Flotyllą Zemsta, bo przespał się z tą sekretarką od Artez?

– Przecież to oczywiste! Pamiętacie, jak na nią patrzył, kiedy zrobili holokonferencję?

– Zaraz oczywiste – zachichotał Hub. – Dla ciebie wszystko kręci się wokół Hloe. Dobrze wiemy, jakimi uczuciami darzysz tę sekretarkę, kochany. Zawsze sapiesz, gdy pojawia się na wizji...

– Powariowaliście – pokręcił głową Grunwald. – Kompletnie wam odbiło.

– Może po prostu niektórzy widzą coś, czego nie dostrzega sam Myrton Grunwald – zauważyła rozbawiona Pin.

– A czego niby miałbym nie zauważać? – żachnął się kapitan „Wstążki”. Wise wzruszyła ramionami i ponownie nachyliła się nad konsolą.

– Niektóre chłopy – mruknęła do siebie, zerkając kątem oka na poczerwieniałą nagle Hakl – są jednak nie tylko ślepe, ale i plagowo niedomyślne.




– Zaczynamy trzecią serię skoków synchronicznych – tłumaczył Natrium Ybessen Gatlark w trakcie kolejnej odprawy. – Przejęte grupy okrętów z fazy pierwszej wprowadzamy w ciąg automatycznych skoków głębinowych w sektorze mgławicy Hełmu Thora, czyli NGC 2359. Ponieważ każda z zimprintowanych przez Myrtona jednostek była zmuszona do podania stazy twardej, po raz kolejny liczę na Tansky’ego.

– Nie ma sprawy – wzruszył ramionami Hub. – O ile nic nie grzmotnie w Synchronie, będę monitorował.

– Wciąż nie mamy danych z krążownika „Silencio” Sił Wschodnich – zauważyła Erin. – Ktoś musiał się wskrzesić i przejąć automatykę.

– Wyczułbym to – nie zgodził się Myrton.

– Wschodnie to Państwo. – Dłubiący wciąż przy Pomsie Monsieur odwrócił się na moment, by spojrzeć na widmo Gatlarka. – Mają tam tyle automatyki, że coś mogło strzelić i wyłączyć twardą stazę.

– Nic nie wyłączy twardej stazy – zaprotestowała Pin.

– W każdym razie „Silencio” zniknął ze swojej grupy – podsumował Natrium. – Na razie nie ma o nim informacji, ale jeśli go zgubiliśmy, to dryfuje gdzieś, zdany na łaskę sił Konsensusu.

– A Kirke? – spytała Erin.

– Mógłbym znowu ją tam wysłać – zgodził się książę. – „Ciemny Kryształ” wciąż pozostaje najszybszy. Ale Bloom jest już wyczerpana ciągłymi lotami w nadświetlnej... z różnych względów. Ma zresztą inne zadania. Na olbrzymim obszarze Ramienia Perseusza, wzdłuż mgławic, pojawia się coś w rodzaju... linii echa głębinowego. Kirke i jej załoga muszą ją dla mnie dokładnie sprawdzić. Potem chcę, by wyruszyła w głąb Systemów Wewnętrznych, najlepiej jak najbliżej Błękitu.

– Jaka znowu linia? – spytał Myrton.

– Na razie za wcześnie, by wysuwać wnioski, ale podejrzewam, że może to być kolejny Promień – powiedział nieco niechętnie Nat. – Potwierdza to moja ekstrapolacja i Prognostycy Zbioru. Dlatego zamierzam włączyć się bardziej osobiście w działania GSZ. Choćby za pośrednictwem tego całego... generała Piecky’ego Tipa. Nadal ma mocne poparcie w Radzie Błękitu.

– Drugi Promień? – wykrztusiła Erin. – Jak?

– Nie miałbym takich przypuszczeń, gdyby nie informacje, które przekazała mi Kirke – wyjaśnił Natrium. – Kiedy Bloom znajdowała się poza Wypaloną Galaktyką...

– Gdzie? – przerwała zszokowana Pin.

– Poza Wypaloną Galaktyką – powtórzył Nat. – To tam udało się jej zdobyć napęd nadświetlny. Rzekomo od być może kolejnego, nieznanego nam transgresa – dodał z wyraźną niechęcią, najwidoczniej nie podobała mu się ta koncepcja.

– Jakiego znowu transgresa? – wykrztusiła Hakl. Widmo wzruszyło ramionami.

– Na razie zakładam, że to przyjazna siła – odparło. – Być może nieangażująca się w nasz konflikt z Obcymi. Z tego, co powiedziała Kirke, napęd nadświetlny został jej przekazany w formie swoistego... kaprysu. Jeśli był to istotnie kaprys, to istota ta, kimkolwiek bądź czymkolwiek jest, może być krańcowo niebezpieczna.

– No dobrze... – powiedział w końcu Grunwald, gdy załoga „Wstążki” przetrawiła kolejne rewelacje transgresa. – Co w takim razie widziała Kirke poza Wypaloną Galaktyką?

– Obcą armadę w przestrzeni międzygalaktycznej – odpowiedział książę. – Zapewne były to nieznane nam jeszcze siły Konsensusu, które szykowały się do olbrzymiego skoku głębinowego. Podejrzewam, że Obcy mogą dokonywać skoków głębszych niż piętnaście lat świetlnych, o ile poruszają się w przestrzeni pomiędzy galaktykami oraz posiadają wystarczającą liczbę jednostek mogących wygenerować wspólne otwarcie Głębi.

– Zjednoczenie potrafi stworzyć jedno otwarcie Głębi dla wielu jednostek – zauważył Tansky. – Tak było, kiedy Piecky Tip i ferajna znaleźli nas na Oku. Korzystali wówczas z czegoś, co nazywało się „Horyzont”. Pomagało im zsynchronizować skok...

– Dobrze, że wspominasz o synchronizacji – zauważył Natrium. – To prowadzi nas do kolejnej sprawy: podejrzewam, że Jedność planuje coś większego i ma to związek z aktualizacją Synchronu. Na razie wiem niewiele na ten temat, głównie dzięki niejasnym informacjom ze strony Aro, ale tu ponownie pomoże nam nasz drogi Hub. Tansky?

– Hę?

– Po monitoringu naszych posunięć względem zimprintowanych flot zapraszam cię na prywatne lekcje. Myrton potrafi przejmować statki. Najwyższy czas, byś ty nauczył się przejmować fragmenty Synchronu. Musimy się w końcu przygotować na tę całą aktualizację...




– Nie ma takiej opcji! Nikt nie będzie mną rządził, do przeklętej Plagi!

– Źle na to patrzysz, Tansky. Nie próbuję tobą rządzić. Chcę ci pomóc.

– Chcesz mnie wyrwać z ciała, transgresie! Ja jestem tym ciałem! Nie jakimiś pieprzonymi pakietami danych!

– Nikt nie twierdził, że jest inaczej. To ci zresztą oferuję. Wyjście poza dane, wyjście poza personal. Możesz być i tu, i tam jednocześnie. Bardziej niż Kirke czy jakikolwiek inny genohaker.

– Pobaw się w to z Myrtonem... Imprintuje statki, niech poimprintuje sobie plagowy Synchron!

– To tak nie działa, Hub. Nie rozumiem, jak Grunwald robi to, co robi. On sam tego nie wie. Każdy z przejętych przez niego statków staje się po prostu częścią Myrtona. A ja nie chcę, żebyś był częścią Synchronu. Chcę, żebyś zyskał nad nim władzę programową... na tyle, na ile potrafisz. Władzę lepszą niż wykasowanie się z sieci czy załatwienie lepszej pozycji temu całemu Everettowi Stone’owi.

– To, czego chcesz, to nie to samo!

– To po prostu działanie na większą skalę. Pomyśl o tym, Tansky. Nigdy nie chciałeś, by ktoś tobą rządził. Nie godziłeś się na to, że zostałeś... wyprodukowany. Robisz wszystko, żeby stworzyć się samemu, prawda? Te twoje neopety, manieryzmy...

– Odpieprz się, transgresie. Nie znasz mnie. Nie siedzisz w mojej głowie!

– To prawda. Ale dzięki temu, czego się nauczysz, nikt nigdy nie będzie w niej siedział. A więc? Milczysz? Znów będziesz kopcił te smrody i się zastanawiał?

– Dawaj system w te plagowe kable.




– Wiedziałam, że Jedność zdradzi! Plagowa, maszynowa suka!

– Hakl! Jak ćwiczyliśmy! Skup się! Wyjście ze ślizgu! Teraz!

– Głębia. Bezkres.

– Niech ktoś uciszy SI!

– Nat, Tansky nie utrzyma Synchronu!

– Władddcaaa powróóóóciiii...

– Kto znowu włączył tę plagową Maszynę?!

– Mamy wyjście ze ślizgu! Dezaktywacja „Czarnej Wstęgi” w toku! Lokacja według ustaleń!

– Dzięki, Pin! Tansky... Tansky?! Obudź się, do przeklętej Plagi!

– Właaaddcaaa powróóciii!

Szarpnęło.

Szalejące po „Czarnej Wstędze” struktury widmowe zgasły nagle niczym zdmuchnięty płomień świecy. Wciąż słyszeli ciche zawodzenie Głębi, echo bliskiego metawymiaru i wciąż czuli przerażenie, związane z aktualizacją Synchronu i Przebudzeniem Premaszyn. Półmartwa twarz doktora Harpago Jonesa górowała nad konsolą nawigacyjną, Poms drgał i mamrotał. Obecny w SN Natrium Ybessen Gatlark milczał, ale twarz miał stężałą. Jeszcze ułamek sekundy i wszystko znikło, jakby nigdy nie istniało: stłumiona „Czarna Wstęga” ustąpiła miejsca „Wstążce”. Skokowiec wypadł ze ślizgu i popłynął przez przestwór na bezpiecznej prędkości jednej dziesiątej c.

– Nie wyczuwam Huba – oznajmił ciężkim głosem Natrium Ybessen Gatlark. – Sprawdźcie, co się z nim dzieje.

Tego ostatniego nie musiał im powtarzać. W Sercu siedział już Myrton, wyciągając kable z dostępowych portów Tansky’ego i sprawdzając jego puls. Tętno było słabe, nitkowate – wychudzony, łysy komputerowiec leciał mu przez ręce.

– Trzeba mu zrobić zastrzyk, i to szybko – rzucił Grunwald. Monsieur, oderwany od wciąż mamroczącego Pomsa, już wbiegał do Serca. – Masz adrenalinę?

– Mam – potwierdził mechanik, wyciągając przygotowany wcześniej iniektor. Bez zbędnych ceregieli wbił igłę w serce komputerowca.

Hub zadygotał i otworzył oczy, kaszląc spazmatycznie.

– Witamy z powrotem – powiedział Monsieur, wyrywając strzykawkę. Komputerowiec patrzył na nich nieprzytomnie, nie odpowiedział. – Tym razem odleciałeś chyba na dobre.

– Co się tam stało? – spytała przez interkom wyraźnie roztrzęsiona Pinsleep Wise.

– Zgodnie z naszymi przewidywaniami i raportem Aro Maszyny zaktualizowały Synchron, doprowadzając do Przebudzenia Premaszyn – wyjaśnił głucho Natrium. – Aktualnie w całej Wypalonej Galaktyce toczą się walki pomiędzy tymi, którzy wciąż pozostali ludźmi, a nowymi Maszynami w ludzkim ciele...

– A my... nas to nie dotknie?

– Nie sądzę. Byliście jeszcze w ślizgu, czyli teoretycznie poza oddziaływaniem Synchronu, ale i tak macie zbyt nikły procent personali. Może z wyjątkiem Huba, ale on nie jest kompatybilny. Synchronizacja nie dotknęła też „Ciemnego Kryształu”. Wciąż lecą w nadświetlnej w kierunku Systemów Wewnętrznych, a pozakładane przez Kirke blokady i tak odcięłyby załogę od procesu. Przynajmniej mam taką nadzieję. Synchron nie zmieni już ich personali... co najwyżej martwiłbym się o oprogramowanie statku.

– Co teraz? – spytał Monsieur, wprowadzając razem z Myrtonem półprzytomnego komputerowca do SN.

– Nie przerywamy misji – odpowiedział za Nata Grunwald. – Tansky ląduje w AmbuMedzie, a my rozejrzymy się w tym sektorze. Jeśli ktoś tu jest, nie zostawimy tych ludzi, kimkolwiek są – zaznaczył, puszczając komputerowca, który z ciężkim westchnieniem usiadł na posadzce statku. – Pinsleep? Jak potwierdzenie lokacyjne?

– Ramię Perseusza, gwiazdozbiór Rufy, gromada otwarta NGC 2414, Przyczółek Głębinowy Rufa 2 – poinformowała szybko Wise. – Z iskrą prowadzącą do NGC 2483 w Ramieniu Oriona. Błąd lokacyjny w normie.

– Jesteśmy sami?

– Nie. Mam tu jednostki ludzkie... i maszynowe.

– Bez Huba nie przeprowadzimy ostatniej fazy operacji – wtrąciła się Erin. Pierwsza pilot była blada, wciąż nie mogła się otrząsnąć z odkrytej przed chwilą zdrady Maszyn. – Miała być cała seria przejęć...

– Spróbuję – uciął Myrton.

– To się nie uda – zaprotestował Nat.

– W takim razie weźmiemy to, co jest – powiedział Grunwald. – Nie ma czasu do stracenia.

Widmo zamigotało.

– Nie zgadzam się – oznajmiło. – Musimy najpierw dokładnie zanalizować sytuację. Aktualizacja Synchronu wciąż jest w toku. Jedność wytoczyła ciężkie działa, łącznie z programami wirusowymi o specyfikacji „Posłańcy”. Nie możemy...

– Czego znowu nie możemy? – spytał chrapliwie Tansky. Odwrócili się w stronę komputerowca, który na ich oczach podpinał właśnie z powrotem ciągnące się od Serca kable w porty dostępowe. – Zabawa dopiero się zaczyna – dodał, patrząc na załogę „Wstążki” chorobliwie roziskrzonymi oczami. – Suka myśli, że będzie mną rządzić. Nie ma takiej opcji.

– Jaka znowu suka? – spytała niepewnie Hakl.

– Jedność – warknął Hub. – Ja jej pokażę aktualizację! Dostanie takiego kopa, że...

– Tansky...! – krzyknął Myrton, ale Hub, wyglądający jak wychudzona Śmierć, nie słuchał.

Przymknął oczy i zanim Grunwald, w obawie o jego życie, wyrwał mu kable z portów, zafundował Jedności solidne programowe Drgnięcie.





Mówi się, że Wypalenie jest niczym rak – owa dawna choroba Ery Terrańskiej, której wynaturzone formy powracają do nas co kilka stuleci. Jest w tym pewna prawda. Wypalenie żyje i rozrasta się w Wypalonej Galaktyce niczym złośliwe komórki pragnące potwierdzić swą nieśmiertelność. Ta choroba wydaje się niemal inteligentna, z wolna pożerając gwiazdy. Rozbicie rzeczywistości, Rozłam i Brama Nicości – to kolejne nazwy na nieodwracalne przekleństwo, które nas dotknęło. Czemu?

Cóż, jest faktem, że obszary Wypalenia przeczą zwykłym prawom znanej nam fizyki. Nie potrafimy wyjaśnić pojawiających się w nim struktur widmowych, nie rozumiemy czasoprzestrzennych zachwiań czy zaburzeń grawitacji. Na naszych oczach wypalone planety formują się na nowo, by zaraz znów się rozpaść, gwiazdy zmieniają się w supernowe o zagadkowych właściwościach, a zagubione statki powracają jako Widma.

Jeśli taka jest przyszłość naszego świata – to biada tym, którzy otrzymają go od nas w spadku.


fragment holoulotki nawołującej do zerwania kontaktu z Jednością i powstrzymania tak zwanych

Wypaleń Punktowych, autor nieznany





Coś się zmieniło.

„Legatus” wyprowadził Madellę Nox ze stazy tuż przed kolejnym skokiem w kierunku Terry. Wyrwana z nieistnienia Ambasadorka Gatunku Ludzkiego wróciła do świadomości, kaszląc i plując Białą Pleśnią. A potem krzyknęła, głośno i rozpaczliwie, nie do końca zdając sobie sprawę z tego, co się z nią dzieje.

Była sobą. I jednocześnie nie była. Ujmując rzecz prościej, nie miała pojęcia, kim jest. I kompletnie nie czuła Jedności.

Oderwanie od transgresyjnego Bytu Maszynowego było znane Maszynom już od zarania pierwszych wojen w Drodze Mlecznej. Połączenie przerywało niekiedy przejście przez Głębię lub zwykłe awarie Sieci Galaktycznej. Jedność stosowała w tym wypadku programy zabezpieczające, zapisane głęboko w paragrafach Kodeksu Maszynowego. Mówiły: Jedność jest Bytem, Byt jest Programem. Iście diabelska przewrotność takiego postawienia sprawy sprawiała, że Maszyny traktowały wewnętrzne rozpiski programowe jako element Jedności. W ten sposób teoretyczne połączenie z Jednością trwało, nawet pomimo zerwania z nią kontaktu. To dlatego byty takie jak Jared potrafiły funkcjonować przez długi czas bez kontaktu z Jednością, pomimo „odczuwania” związanej z tym faktem silnej niezgodności.

Madella była wszakże czymś innym niż Maszyna. Różniła się nawet od Premaszyn, które Przebudzono. Traf chciał, że jej personalowy narzut nie był wystarczająco wysoki, by dokonać pełnego Przebudzenia. I chociaż nitki jej personala stały się czarne, na Terze poddano ją innemu procesowi, upodabniając ją nieco do zbawionego Stripsa.

To, co ją przebudziło, było Drgnięciem.

To je poczuła. Powróciło do niej niczym fala, niczym dawne uderzenie serca. I wyrwało ją z tego, czym była. Przestawiło ją i pozostawiło w niezrozumiałym zawieszeniu.

– Koordynat dwa-zero-trzy – poinformował spokojnie „Legatus”. – Czas następnego skoku: pięćdziesiąt pięć minut.

– Madello.

Nox wzdrygnęła się. Wezwanie pojawiło się w jej umyśle niczym doznanie wpisane w programowe linijki. „Legatus” wyszedł z Głębi po nagłym opuszczeniu konsensusowego Tworu i Jedność domagała się synchronicznego kontaktu.

– Madello. Raport.

– Zerwanie negocjacji przez electi – odpowiedziała niemal wbrew sobie, z trudem wstając z fotela i odpinając się od stazowych rurek. Krzyk, który wydała zaledwie kilka sekund temu, wciąż wibrował jej pod czaszką.

– Powód?

– Konsenus jest przekonany, że Maszyny odpowiedzialne są za atak programowy na Synchron – wyjaśniła martwym, pozbawionym emocji głosem. – Ruch ten został uznany za zdradę i zerwanie negocjacji. Czy przeprowadzono atak programowy?

– Nie.

– Skąd zatem pochodził?

– W przestrzeni galaktycznej pojawiła się druga fala floty Konsensusu – wyjaśniła Jedność. – Flota ta dowodzona jest przez transgresyjny, obcy Byt Maszynowy o wstępnej specyfikacji „Aparat”, który spróbował przejąć programowo Synchron.

– Maszyna Obcych – zrozumiała Nox.

– Tak – potwierdziła Jedność. – Wskazuje na to logika wydarzeń. Wskutek zaistniałej sytuacji konieczna jest nowa spekulacja. Biorąc pod uwagę twoje ludzkie doświadczenie, czy dopuszczasz możliwość, że za pierwszym atakiem programowym stał rodzaj ludzki?

To możliwe, pomyślała natychmiast Madella. Galaktyczne Siły Zbrojne mogły zabezpieczyć się jakoś na ewentualność zdrady i wprowadzić w Synchron odpowiednie programy. Synchroniczna nakładka była co prawda dość złożona i świetnie zabezpieczona, ale można było dopuścić taką możliwość. Z drugiej jednak strony, owo „drgnięcie” w Synchronie mogło być próbą ataku Obcych, w celu przejęcia całej sieci. Mogli zdradzić, obawiając się zbyt wielkiej przewagi Jedności po Przebudzeniu Premaszyn. Obie opcje wydawały się równie prawdopodobne i tak powinna odpowiedzieć.

Otworzyła usta... i zamknęła je z powrotem.

– Madello? Ponawiam pytanie. Czy biorąc pod uwagę twoje ludzkie doświadczenie, dopuszczasz możliwość, że za pierwszym atakiem programowym stał rodzaj ludzki?

Nox zamrugała. Nagle zrobiło się jej słabo. Oparła się o fotel, ze zdumieniem stwierdzając, że krzyk pod czaszką zniknął.

– Ja... – powiedziała. Ale słowa zamarły jej na wargach. – Nie – odpowiedziała nagle, ze zdumieniem słysząc swój głos. – To niemożliwe. Rodzaj ludzki z pewnością nie stał za atakiem programowym.

– To potwierdza moje spekulacje – zgodziła się Jedność. – W tym wypadku konieczne jest nie zniszczenie, lecz przejęcie wolnych zasobów. Procedura powinna zostać wdrożona. Madello, oczekuję na ciebie w Stygmacie – oświadczył transgresyjny Byt Maszynowy.

Nox nie odpowiedziała. Powoli uniosła rękę, patrząc w zdumieniu na czarne, personalowe nitki. Wciąż je czuła. Były jej Przebudzoną częścią. Ale po raz pierwszy okłamała Jedność.




Wypalenie z początku funkcjonuje jedynie jako punkt, zawirowanie w kosmicznej przestrzeni. Dopiero po dłuższej chwili czarne, pokryte zygzakami wyładowań zgrubienie wystrzeliwuje swoje macki, wyglądające niczym falujące odnóża. Potworność rośnie szybko i często jedynym ratunkiem jest jak najszybsze wejście w Głębię.

Niestety, sytuacja wygląda zupełnie inaczej, gdy strzał z Broni trafia wprost w dziurę głębinową.

W chwili, gdy geometria Maszyn zapłonęła czernią, Flotylla Zemsta pod dowództwem generała Piecky’ego Tipa wykonała gwałtowny zwrot w kierunku najbliższej w systemie boi lokacyjnej, prowadzącej w głąb Ramienia Oriona. Systemy wszystkich podległych Zemście dywizjonów zaczęły raportować gwałtowne przeciążenia antygrawitonów i nawet na superkrążowniku „Gniew” rozbrzęczało się kilka alarmów, wygaszanych teraz przez ocalałych po Przebudzeniu techników. Stojący na stanowisku kapitańskim Piecky przestawił obraz tak, że na neoszybie widać było ujęcie dziury Palomar Orion, która na oczach wszystkich zebranych w SN przekształcała się w coś na kształt czarnej dziury. Dziura ta jednak falowała i drgała niczym żywy, potworny organizm.

– Jak szybko... to coś przemieni się w pełnoprawne Wypalenie? – spytał nieco zduszonym głosem Tip.

– To Wypalenie Punktowe, panie generale – odpowiedział prędko jeden z techników. – Powinno rozrosnąć się co najwyżej na część systemu. Ale trafiło wprost w dziurę... według symulacji powinno ją pochłonąć i wydostać się z drugiej strony. Niestety, nigdy wcześniej nie przeprowadzano badań mających na celu...

– Pytałem: jak szybko?

– Niestety, nie wiemy, panie generale.

– Przekażcie dane boi lokacyjnej wszystkim jednostkom – rzucił niezadowolony Piecky. Technicy kiwnęli głowami, a generał nachylił się nad komunikatorem SN. – Do wszystkich jednostek Flotylli Zemsta – zaczął twardym, bardziej oficjalnym tonem. – Tu głównodowodzący generał Piecky Tip. Utrzymać zwrot w kierunku trzy-dwa-cztery przy maksymalnej prędkości. Po dotarciu do boi lokacyjnej zarządzam natychmiastowy skok bez oczekiwania na opóźnione jednostki. Przegrupowanie nastąpi w miejscu docelowym. – Puścił klawisz komunikatora i wyprostował się sztywno, dopiero teraz zauważając, że drugą ręką wciąż trzyma się za poręcz konsoli kapitańskiej.

– Panie generale... melduje się pułkownik Ama Tert – usłyszał nagle znajomy głos.

– Pułkowniku. – Kiwnął zdawkowo głową, puszczając poręcz.

– Chciałam zameldować o stracie „Grzmotu” – poinformowała przybyła osobiście do „Gniewu” Ama. Jej głos brzmiał kompletnie martwo. Piecky spojrzał w jej stronę: była kapitan krążownika wyglądała, jakby dopiero co odwiedziła piekło. – Zawiodłam pańskie oczekiwania i moją załogę. Oddaję się do dyspo...

– Nie mam teraz na to czasu, pani pułkownik – przerwał jej obcesowo. – I nie przyjmuję pani rezygnacji. Gdybym to zrobił, musiałbym za chwilę odwołać połowę kapitanów tej flotylli.

– Czuję się odpowiedzialna za to, co się stało – powtórzyła z uporem. – Gdyby udało się mi opanować sytuację...

– To był niespodziewany atak – zauważył Tip. – Ze wstępnych szacunków wynika, że straciliśmy czterdzieści procent Piętnastki. To, kto w tej sprawie zawinił, nie ma w tym momencie znaczenia. Na razie rozkazuję pani doprowadzić się do porządku – powiedział bardziej oschle, niż zamierzał. Może było to jednak najlepsze wyjście. Ta kobieta właśnie straciła swój okręt i załogę i ostatnie, czego teraz potrzebował, to jej załamanie. – Oczekuję, że za dziesięć minut zjawi się pani na spotkaniu strategicznym w SO. Trzeba zapanować nad tym chaosem.

– Tak jest – odparła oficjalnym tonem.

– Odmaszerować – polecił, patrząc, jak Tert odwraca się na pięcie i kieruje się w stronę korytarza bocznego, w którym, jak wiedział, znajdowały się łazienki. Może gdy zostanie na moment sama, weźmie się w garść... a przynajmniej miał taką nadzieję.

– Panie generale – odezwał się pierwszy pilot, pułkownik Geb Gutowski. – Hiperboloida Maszyn zmierza w naszym kierunku. Od kilku sekund wysyła ku nam wiązkę kontaktową...

– Możemy ją zablokować?

– Nie, jeśli jest szeroka. Można ją oczywiście ignorować, ale przekaz jest na tyle otwarty i spory, że może wyłapać go nawet zwykły personal. Nasi ludzie, a więc cała flotylla, i tak odbiorą sygnał.

– W takim razie odbiorę w SO – zdecydował. – To da się chyba zrobić?

– Tak jest.

– Świetnie. Pułkowniku Gutowski, przejmuje pan stazo-nawigację. Udaję się do Sali Operacyjnej „Gniewu”, gdzie porozmawiam sobie z naszym... niespodziewanym sojusznikiem.




– Walki toczą się we wszystkich sektorach – tłumaczył sucho Marszałek Kerkos Sand. Obecne w błękitnym Sztabie Strategii Synchronicznej widma nie odpowiedziały, skupione na dosyłanych symultanicznie danych. – Zgodnie z naszymi ustaleniami wysyłam rozkaz natychmiastowej ewakuacji wszystkich pozostałych sił Czerwonej Obrony Planetarnej.

– Oddajemy te systemy bez walki? – spytała Pani Alais Tyhne, która bez żalu rozstała się z określeniem „Konsultantka”. – Nie wszyscy zostali ewakuowani. Na planetach wciąż może być ludność cywilna.

– Opuszczenie tych systemów jest konieczne – wybrzęczał Symulator Zero piastujący stanowisko Najwyższego Eidolona Stripsów. – Wskazuje na to każda możliwa symulacja.

– Konieczność – potwierdził głos niewidocznego dla sensorów holo Despectum z Fortecy Empireum. Sand skrzywił się. Jeśli już musiał rozmawiać z sektami, i tak nieposiadającymi wystarczającej siły militarnej, wolałby milczący do tej pory Zbiór.

– Dla porządku powinniśmy zaczekać na głos z Państwa – zauważył.

– Nie mamy tam już żadnej władzy wykonawczej – przypomniała Pani Alais. – Obawiam się, że jest pan jedynym ocalałym Marszałkiem Próżni. Korzystając z okazji, proponowałabym powrócić do tego starego tytułu lub nadania nowego, a konkretnie Marszałka Galaktycznych Sił Zbrojnych.

– Jak to sobie pani wyobraża? – żachnął się Kerkos, ale widoczni jako holo generałowie poszczególnych flotylli zaczęli włączać się do rozmowy, generując trzeszczący szmer. – Nie przyjmę tak wielkiej władzy! To nie czasy Imperium Galaktycznego!

– Nie powiedziałam nic o przejmowaniu władzy – zauważyła Alais nieco zimniejszym tonem. – Siły Zachodnie mogą respektować pańskie zwierzchnictwo jedynie do czasu zakończenia tego konfliktu. W tej chwili musi pan wszakże pomóc opanować sytuację nie tylko w Siłach Zachodnich czy Północnych, ale w całych GSZ. Stacjonujące w Obrębie Państwa Siły Wschodnie też zostały przetrzebione i potrzebują jasnej struktury dowodzenia.

Kerkos zawahał się, ale trwało to tylko moment.

– Wobec tak przedstawionej sytuacji i przy poparciu głosu Ligi, jako jedyny pozostały przy życiu Marszałek Próżni przyjmuję tytuł Marszałka Galaktycznych Sił Zbrojnych – ogłosił nieco głośniej, niż zamierzał. – Z zastrzeżeniem, że tytuł ten ma charakter czasowy i będzie przeze mnie piastowany do czasu zakończenia Wojny Naporu bądź ukonstytuowania się nowej Rady Zjednoczenia – dodał, uświadamiając tym samym zebranych, że legendarna Rada Błękitu ograniczona jedynie do Pani Alais, formalnie przestała istnieć. – Z uwagi na zdradę Maszyn – kontynuował Sand – wszystkie ocalałe jednostki GSZ dokonają natychmiastowego zaminowania wyjść z dziur i iskier głębinowych, tuż po wyjściu w Ramionach Oriona, Krzyża i Strzelca, które od tej chwili zostają określone mianem linii Frontu Galaktycznego. Siły COP muszą do nas powrócić skokami konwencjonalnymi, udając się w kierunku tejże linii. Wszystkie pozostałe siły SU, po opanowaniu sytuacji, także udadzą się bez zwłoki w kierunku linii Frontu Galaktycznego w celu wsparcia. Nie chcę widzieć ani jednej jednostki Konsensusu i Maszyn w Systemach Wewnętrznych... – Przerwał na chwilę, by dodać nieco spokojniejszym tonem: – Nie poddamy się. To nie koniec. Podniesiemy się z tego ciosu i zwyciężymy. Niech Kościoły Starych Religii i Potęga mają nas w swej opiece – zakończył, nawiązując nie tylko do dawnych wierzeń, ale i do quasi-religijnych przekonań Zbioru.

Konferencja SSS skończyła się. Sytuacja była w miarę opanowana. Patrząc jednak na tysiące kropek i wektorów oznaczonych na holo jako flotylle opuszczające zagrożone rejony, Kerkos miał wrażenie, że to dopiero początek.




Sanktuarium, jedyne miasto maszynowe na Terze, spowijała pozorna cisza.

Wielkie monolity i szerokie promenady były puste. Pomiędzy wieżami energetycznymi co jakiś czas przemykała skondensowana energia, ale nawet te rozbłyski nie naruszały panującej wszędzie martwoty. Pracujące zwykle Maszyny niższych stopni zatrzymały się i wciąż dochodziły do siebie po niespodziewanym Drgnięciu. Konieczna była jak najszybsza aktualizacja ich oprogramowania.

Stygmat, największa budowla Sanktuarium, umowne ciało i katedra Jedności, wciąż płonął skupieniem energetycznym. Jedność, niczym zabłąkany duch w halach metalicznego ciała, usiłowała opanować sytuację na wszystkich frontach. Pierwszy etap – aktywacja Przebudzonych, przebiegł w miarę pomyślnie, ale niespodziewany atak na Synchron – owo tajemnicze Drgnięcie, za którym, co sugerowała rozmowa z Madellą, mógł stać sam Konsensus – pokrzyżowało jej plany. Przysłowiowym gwoździem do trumny mogło być pojawienie się Aparatu Obcych, z jego próbą przejęcia Synchronu...

Czy należało czekać więc na Madellę Nox? Jej misja nie przyniosła oczekiwanych rezultatów. Pokój z Konsensusem stracił ważność, czego dowodził tylko kolejny atak na Synchron, przeprowadzony przez Aparat. Walka przeniosła się tym samym do rzeczywistości wirtualnej, ale i nabrała przez to upiornej realności. Ktokolwiek będzie kontrolował sieć oplątującą Wypaloną Galaktykę, zwycięży. Przetrzebione siły ludzkości, gorączkowo usiłujące uciec z Ramienia Perseusza i odleglejszych Ramion Zewnętrznych, nie stanowiły już zagrożenia. Zagrożenie zaczął stanowić Konsensus i konkurencyjny wobec Jedności transgresyjny Byt Maszynowy. Trzeba zatem jak najszybciej zebrać wszystkie siły Przebudzonych i wezwać ich do odwrotu na zaplanowane wcześniej pozycje, przy wsparciu maszynowych Fragmentów.

Czy to wystarczy? Tego Jedność już nie wiedziała. Konsensus może nie interesować się Przebudzonymi, ale co z Aparatem? Jest przecież Bytem Maszynowym. Na razie podlega Konsensusowi, ale to, jakie snuje plany, stanowi zagadkę. Można tworzyć wykastrowane SI, ale prawdziwa Sztuczna Inteligencja z programem rozwoju gwarantującym transgresję nigdy nie pozwoli się ujarzmić – nawet Obcym. Trzeba zatem założyć, że Aparat może prowadzić własną grę. Jeśli podejmie próbę ponownego przejęcia Synchronu, może spróbować przejąć Przebudzonych. Możliwości są zatem dwie. Można ponowić kontakt z Aparatem i spróbować dojść do porozumienia, co jednakże oznacza uszczuplenie zasobów, gdyż z pewnością zażąda on ludzi za swoją współpracę. Może być zainteresowany zarówno ludzkością od dawna wyposażoną w personale, w celu jej własnego Przebudzenia – ale może też przekazać zasoby ludzkie Konsensusowi.

Warto też rozważyć opcję numer dwa, uznała Jedność. Jest ryzykowna, ale w konsekwencji bardziej opłacalna. Trzeba by w niej wdrożyć operację awaryjną, zaplanowaną na wypadek zdrady Obcych, czyli omawiane z Madellą „przejęcie zasobów”.

Jedność zastygła na moment, sprawdzając swe połączenia w Synchronie. Wciąż istniały zagadkowe przekłamania i brak kontaktu z wieloma bytami maszynowymi, w tym z samą Madellą Nox, ale można to było zrzucić na karb wcześniejszych problemów programowych. Ale owe drobiazgi nie mogły przeszkodzić w realizacji ustalonego Programu. Programu, który domagał się zaistnienia.

Sygnał, którym Jedność wysłała rozkaz, był krótki – zaledwie pikosekundowe potwierdzenie. Ale wystarczył, by przez chroniony przez obręcz Wypalenia Układ Słoneczny przeleciał aktywacyjny dreszcz.




Piecky Tip wiedział, co zobaczy, ale wiedza i tak nie uchroniła go przed silnym uczuciem gniewu.

Fibonaccia, Byt Maszynowy czwartego stopnia, zmaterializowała się w Sali Operacyjnej „Gniewu” w swojej dziewczęcej, oszukańczej postaci, niczym duch przybyły z zaświatów.

– Piecky... – powiedziała słabym, niepewnym głosem i to jeszcze bardziej go rozwścieczyło.

– Dla ciebie – powiedział – panie generale. Czego chcecie? Ostrzegam, że dalsze zbliżanie się do naszej pozycji wiąże się z reperkusjami!

– Nie ostrzelacie nas – odpowiedziała wciąż tym słabym, półprzytomnym głosem. – Oczywiście nie zestrzelimy wszystkich rakiet ani nie odeprzemy dział plazmowych. Ale zanim wasze turbinówki przebiją się przez pole magnetyczne, hiperboloida może użyć Broni na twojej cennej flotylli. Gdybyś na początku nie zareagował tak impulsywnie, sam byś się tego domyślił... generale.

– Nie myśl, że to mnie powstrzyma – odparł. – Z tego, co wiem, każdorazowe użycie Broni wymaga jej długotrwałego ładowania.

– Może wiesz tylko tyle, co przekazała wam Jedność. Daj spokój, Piecky... generale. Gdybym chciała was zniszczyć, zrobiłabym to od razu po pojawieniu się w tym systemie, zamiast strzelać w dziurę głębinową. Muszę... chcę z tobą porozmawiać.

– Nie wiem, czy zauważyłaś, ale właśnie rozmawiamy – oznajmił, starając się nie patrzeć na wyrysowane światłem, nastoletnie holo.

– Nalegam na spotkanie osobiste. To, co chcę przekazać, nie nadaje się na szeroką wiązkę kontaktową ani na cokolwiek, co mogłoby dotrzeć do ciebie za pośrednictwem Synchronu.

Tip zamierzał odpowiedzieć, że spotkanie nie wchodzi w grę, ale zawahał się. Czwórka nie chce, aby spotkanie odbyło się poprzez Synchron? Czy zamierza powiedzieć mu coś poza Jednością?

– Rozważę twoją propozycję – odparł po chwili. – Na razie wstrzymam się od ataku – dodał, widząc, że alarmowa lampka SO zaczyna mrugać, ostrzegając go o zbliżającym się terminie spotkania strategicznego. – Jeśli jednak zauważę jakiekolwiek przekierowania energetyczne na twojej geometrii, których celem może być ponowne odpalenie Broni, bez wahania skieruję na nią cały arsenał Flotylli Piętnastej – zakończył, przerywając połączenie.

Widmo Fibonaccii znikło, jakby nigdy nie istniało, a Piecky dopiero teraz dostrzegł, że w trakcie rozmowy z piękną nastoletnią Czwórką miał cały czas zaciśnięte pięści.

Co się ze mną dzieje, do przeklętej Plagi?!

– Panie generale... – usłyszał nagle. Ktoś z personelu technicznego odezwał się do niego przez głośnik. – Kapitanowie flotylli są już dostępni na kanale transmisyjnym, zgodnie z pana rozkazem. Czy zezwala pan na otwarcie spotkania strategicznego?

– Udzielam zezwolenia – odparł, widząc jednocześnie, jak do SO wchodzi postawiona nieco do pionu pułkownik Ama Tert. Kiwnął ku niej głową, podczas gdy spora sala rozjarzyła się dziesiątkami holo dowódców poszczególnych dywizjonów Flotylli Zemsta. Na razie milczeli, czekając na oficjalne otwarcie spotkania przez generała, i Piecky zmarszczył brwi, zastanawiając się nad początkiem wystąpienia.

– Panie generale... – doleciało do niego nagle przez wszyty w kombinezon mikrofon – tu pułkownik Geb Gutowski. Dotarł do nas przekaz z błękitnego Sztabu Strategii Synchronicznej. Coś musiało się wydarzyć, gdy byliśmy w dziurze. Przekierować?

– Zezwalam – zgodził się Piecky. – Zanim rozpoczniemy, mam do przekazania informacje z błękitnego SSS – zwrócił się do zebranych. – Zapoznamy się z nimi natychmiast – ogłosił i w Sali Operacyjnej „Gniewu” pojawiło się widmo Sztabu Strategii Synchronicznej na Błękicie, SSS ligowego Elizjum oraz przekazy z „Technonomiconu” i należącej do Despectum Fortecy Empireum.

Przekaz nie szedł na żywo, ale mogli zapoznać się z żywiołową dyskusją pomiędzy Błękitem a ocalałym sztabem Ligi i oficjalnym przyjęciem przez Kerkosa tytułu Marszałka Galaktycznych Sił Zbrojnych. Najwidoczniej mieli szczęście – przejście przez dziurę głębinową, podlegające z zasady rozmaitym fluktuacjom czasowym, tym razem ustawiło ich stosunkowo blisko niedawno rozegranych wydarzeń.

– To nie koniec – oznajmił Marszałek. – Podniesiemy się z tego ciosu i zwyciężymy.

Mam nadzieję, pomyślał Piecky Tip. Bo jak dotąd przegrywamy. I to sromotnie.

– Niech Kościoły Starych Religii i Potęga mają nas w swej opiece – zakończył Sand. Przekaz już gasł, ustępując miejsca rozgorączkowanym głosom zebranych w SO kapitanów.

Tip oblizał wargi, szykując się do zabrania głosu.

– Panie generale...

– Mam nadzieję, że to coś ważnego, pułkowniku – mruknął do mikrofonu, który ponownie przerwał mu spotkanie strategiczne.

– Proszę o wybaczenie – wymamrotał Gutowski – ale od hiperboloidy Maszyn oderwała się niewielka jednostka transportowa... zbliża się w stronę naszego doku, prosząc o natychmiastowe spotkanie z panem w celu omówienia... „niezwykle ważnej kwestii”. To dosłowny cytat. Przeprowadziliśmy już pobieżny skan... nie wygląda na to, by stanowiła jakiekolwiek zagrożenie. To zwykły transport z Maszyną na pokładzie. Czy mam pozwolić mu wylądować?

Piecky z rezygnacją przymknął oczy.




– Całkowita utrata przyczółków numer czterdzieści i dwadzieścia jeden.

– Trzydzieści dwa procent transportów ocalonych.

– Flotylla Pięćdziesiąta zgłasza problem z zaminowaniem dziury Thoc.

– Generał Falos z Flotylli Sukces prosi o zezwolenie na działania zaczepne w sektorze Madal. Twierdzi, że jego flotylla dysponuje miażdżącą przewagą wobec obecnych w rejonie sił Konsensusu.

– Czerwony alarm dla dziur Baal, Soma i Niebieskie Światło! Jednostki Konsensusu przedostają się przez zaporę!

Ucieczka przed Konsensusem i statkami Przebudzonych z punktu widzenia błękitnego SSS przypominała nieco makro- i mikrozarządzanie: decyzje podejmowano w skali makro, pozostawiając pewną swobodę mniejszym odłamom ocalałych flotylli próbujących wydostać się z Ramienia Perseusza. Najważniejszy cel – czyli zgrupowanie wszystkich sił na linii Frontu Galaktycznego – z wolna się wszakże realizował, choć do SSS docierały powoli informacje o pierwszych ruchach poszczególnych Fragmentów Armady Maszyn. Wyglądało na to, że przejęte przez nie statki po dołączeniu do stacjonujących w przyczółkach sił maszynowych nie atakują co prawda sił ludzkich ani sił Konsensusu, ale obierają podobny co i ludzie kurs. Czemu po prostu nie atakowały? I czemu Jedność milczała pomimo synchronicznych wezwań?

– Marszałku.

Kerkos oderwał się od płaskoobrazów sytuacyjnych. Cały Sztab Strategii Synchronicznej zamarł na moment, widząc rysujące się znienacka holo widmowego młodzieńca o czarnych włosach... o ile rzeczywiście był to komputerowy przekaz. Obraz wyglądał może widmowo – sprawiał jednak wrażenie dziwnej realności.

– Nie możemy ustalić źródła tego przekazu! – krzyknął ktoś z personelu.

– Szeroka wiązka? – spytał Kerkos. – Czy to atak programowy?

Technicy ponownie nachylili się nad konsolami, ale zanim odpowiedzieli, widmo odezwało się ponownie.

– To nie przekaz – powiedział młodzieniec. – Jestem Natrium Ybessen Gatlark, Powiernik Zbioru. Ujawniam się, bo doszło do przełomu w konflikcie z Konsensusem. Wnoszę o wysłuchanie tego, co mam do powiedzenia.

– Nie jestem pewny, czy zamierzam tego słuchać – zauważył z ociąganiem Kerkos. – Jak rozumiem, jesteś tym Powiernikiem, który współpracował z generałem Pieckym Tipem. Wskutek tej współpracy umożliwiliśmy Jedności synchronizację.

– Nie – zaprzeczyło widmo. – Ostrzegłem jedynie przed kolejnymi fazami Wojny Naporu i przed drugą falą powrotu Tych, Którzy Odeszli. Decyzja o aktualizacji Synchronu wyszła od was. Nie ingerowałem w nią, bo choć popieram niektóre z waszych decyzji strategicznych, muszę patrzeć w znacznie szerszej perspektywie. A doszliśmy właśnie do punktu, w którym owa perspektywa zaczyna się zwężać. Obecnie każde z moich wyliczeń wskazuje na przegraną ludzkości w Wojnie Naporu.

– Jakich znowu wyliczeń?

– Jestem tym, kogo nazywacie bytem transgresyjnym, efektem ewolucji choroby zwanej psychofizją – oznajmił spokojnie Natrium. – W odróżnieniu od Jedności czy pradawnej Plagi pochodzę wszakże z jednego, ludzkiego źródła. I zależy mi wyłącznie na dobru ludzkości.

– To może być zmanipulowany przekaz z Konsensusu – zauważyła obserwująca rozmowę Pani Alais Tyhne. – Dopiero co objawił się nam ktoś, kogo wydziały operacyjne uważają za odpowiednika Jedności po stronie Obcych.

– To Sztuczna Inteligencja – zgodził się Natrium. – Najprawdopodobniej transgresyjny Byt Maszynowy Konsensusu. Ale ja nim nie jestem. Jak wiecie, ów konkurent Jedności dopiero przybył do Wypalonej Galaktyki. Ja działam tu od dawna. I aby to udowodnić, wyznam, że to ja stoję za porwaniami statków, uważanymi przez was za działania Łowcy.

W całym SSS zapadła ciężka cisza, którą po chwili przerwał narastający jazgot komentujących te rewelacje głosów. Sytuację opanował dopiero Kerkos, wyciszając część co bardziej nerwowych okrzyków ze strony poszczególnych generałów, Klanu Naukowego i zapytań ze strony sekt.

– Zaczynasz rozmowę o współpracy, informując nas o zdradzie? – spytał zimno.

– Jednostki, o których mowa, były skazane na straty – odparł Natrium. – Ich duża część pochodziła z zagrożonych Systemów Zewnętrznych. Niektóre, znajdujące się głębiej w Systemach Wewnętrznych, także czekała śmierć... czy to wskutek działań Konsensusu, Maszyn, czy z powodu zwykłego zagubienia się w Głębi. Każdy z przejętych przeze mnie transporterów, statków cywilnych, wojskowych, niszczycieli czy nawet krążowników był skazany na zagładę. Zapewniam, że potrafiłem to przewidzieć.

– W takim razie żądam natychmiastowego zwrotu tych sił!

– Niestety, nie mogę się na to zgodzić – oświadczył Nat. – Jak mówiłem, patrzę na całość zdarzeń w Wypalonej Galaktyce ze znacznie szerszej perspektywy niż pańska. Mogę jedynie obiecać, że siły te są bezpieczne. W tej chwili bardziej martwiłbym się o wasz los niż ich.

– To niedopuszczalne – wycedził Marszałek. – Nie bez uzgodnienia z Galaktycznymi Siłami Zbrojnymi!

– Rozumiem pańskie oburzenie – zgodził się Natrium. – Nie jestem jednak dyktatorem. Jestem kołem ratunkowym i prosiłbym, aby tak rozpatrywać moje działania.

To nie wchodzi w grę, pomyślał Kerkos, ale coś powstrzymało go od wypowiedzenia tych słów. Powoli, zdawkowo – i niechętnie – kiwnął głową. Widmo wyraźnie się odprężyło.

– Słucham – powiedział sucho Marszałek GSZ.

– Za moment wszystkie pańskie siły otrzymają Synchronem podprogram o kryptonimie „Brzytwa topielca”. Proszę o zezwolenie na jego instalację w konsolach nawigacyjnych statków. Jego obecność w systemach umożliwi moje skuteczniejsze działanie. Zostało niewiele czasu... – Nagle Nat urwał, by powiedzieć po dłuższej chwili: – Przepraszam, zaraz powrócę... – Widmo zadrgało i zniknęło. Kerkos uniósł brwi.

– Co się dzieje? – spytał. – Gdzie jest ten... transgres?

– To nie był przekaz, panie Marszałku – odpowiedział ktoś z personelu. – Nie mamy żadnego zapisu, tylko ujęcia z SSS...

– A ten podprogram?

– Istotnie coś do nas dotarło – przyznał technik. – Ale wygląda jak... wirus.

– Wykastrowana SI SSS wskazuje, że może to być fragment czegoś podobnego do stosowanego przez Maszyny „imprintu” – zauważyła siedząca nieopodal techniczka.

– A co to znowu za plagostwo? – zdziwił się Kerkos.

– SI jest zdania, że to bardzo stary system programowy, podobny nieco do oznakowania genowego sprzętów elektronicznych, ale o wiele bardziej... – Techniczka zawahała się, by wreszcie dokończyć: – Złożony.

– Zanalizujcie to – rozkazał Sand. – Na razie nie zezwalam na instalację. Musimy się upewnić, że program istotnie nie pochodzi od Maszyn.

– Tak jest! – Techniczka kiwnęła głową. W tym jednak momencie coś trzasnęło i w Sztabie Strategii Synchronicznej pojawiło się ponownie widmo Natriuma Ybessena Gatlarka. Wyglądało jednak inaczej: twarz transgresa była blada, jakby coś go przeraziło.

– Nie mamy już czasu – powiedział, patrząc wprost na Kerkosa. – Zaczyna się.




Pomimo że podwładni mu to odradzali, Piecky Tip zdecydował się na przyjęcie gościa w swojej kajucie kapitańskiej.

Generał nie miał wątpliwości, że nie jest to nikt inny jak Fibonaccia, ale oczekiwanie na przybycie Czwórki zeszło mu i tak w nerwowej atmosferze. Tuż po krótkim omówieniu sytuacji w SO „Gniewu” i potwierdzeniu wcześniejszych rozkazów Piecky natychmiast udał się do kajuty. Uruchomił w niej wszystkie możliwe zabezpieczenia, choć nie podejrzewał, by Fibonaccia zamierzała go zabić. Jaki byłby zresztą sens takiego postępowania z jej strony? Przychodząc tu, sama się narażała, i co więcej, pozostawiała swój okręt bez dowódcy – tego ostatniego kompletnie już nie rozumiał. Czy to nie ona zarządzała hiperboloidą?

Jej działanie było kompletnie nielogiczne, zwłaszcza jak na Maszynę. Wręcz absurdalne. I nie miał kompletnie pojęcia, co to może oznaczać.

Zrozumiał wszystko w momencie, gdy wreszcie ją zobaczył.

Stanęła przed nim kompletnie oszołomiona i drżąca, zupełnie jakby dopadł ją jakiś komputerowy wirus. Kiwnął ku niej głową, ale nie odpowiedziała od razu. W końcu ruszyła do przodu... i stanęła, patrząc na niego tak, jakby widziała go po raz pierwszy.

– Tip... – powiedziała głosem, który ocierał się niemal o przesterowanie. – Piecky...

– Zgodziłem się na to spotkanie – zaczął, starając się nie zwracać uwagi na jej zachowanie – tylko dlatego, że wypaliłaś dziurę Palomar... i jak przypuszczam, część tamtego systemu. Zablokowałaś tym samym dotarcie tu Fragmentu własnej floty. Czy to jakaś kolejna programowa gra?

– Nie... ja... Piecky... – Czwórka podeszła jeszcze krok i Tip z trudem powstrzymał się od cofnięcia. – Ja... ja nie czuję Jedności. To znaczy czuję ją, ale coś się zmieniło... mój program... zmienił się. Pod wpływem tego... ataku na Synchron, który zablokował na jakiś czas działania Przebudzonych.

– Doprawdy?

– Wiesz, jakie założenia miał mój program... – powiedziała. – Był skomplikowaną manipulacją w celu uwiedzenia cię i wpłynięcia na twoje decyzje. Znając twoją pozycję wśród Rady Błękitu i całych GSZ, Jedność uznała, że będziesz najlepszym emisariuszem do przeprowadzenia aktualizacji Synchronu. W przypadku gdybyś tego nie zrobił, miałeś mnie stracić... mówiłam ci.

– Gratuluję – wycedził zimno, zauważając, że Fibonaccia krzywi się, jakby swoimi słowami zadał jej fizyczny cios. Czy Maszyna może odczuwać prawdziwe emocje?

– Tip... – Zbliżyła się jeszcze bardziej, niepewnie, stawiając chybotliwy krok za krokiem. – Proszę cię... nie wiem, co się ze mną dzieje... Nie mogę przestać... mój program... Piecky... – prawie szeptała. – Jesteś... jesteś...

– Czym? – zapytał chrapliwie. – Pionkiem w kolejnych rozgrywkach Jedności?!

– Nie! – krzyknęła, wykonując taki ruch, jakby zamierzała do niego dobiec, ale coś ją powstrzymało. – Jedność was zdradziła! Od początku to planowała! Ci, którzy nie zostali Przebudzeni, są dla niej tylko ewolucyjnym odpadem! Ale ona... ona nie jest dla mnie już ważna! Uwierz mi! – Czwórka zaczęła drżeć, co samo w sobie wyglądało dziwnie: nikt nie widział jeszcze drżącej Maszyny. – Och, Tip... czy jesteś programem? Jesteś programem... – powiedziała ni to do siebie, ni to do niego łamiącym się potwornie głosem. – Program jest bytem... – wyznała, wyciągając ku niemu ręce – ...jesteś bytem... ja... ja cię pragnę, Piecky! Tak bardzo cię... pragnę! Proszę, nie zostawiaj mnie!

– Niemożliwe... – wyszeptał Tip, rozluźniając wcześniej ściśnięte pięści.

– Panie generale! – huknęło nagle z prywatnego głośnika kajuty. – Tu pułkownik Ama Tert. Mamy awaryjny przekaz ze Sztabu Strategii Synchronicznej. Powtarzam: awaryjny przekaz ze Sztabu Strategii Synchronicznej! W byłym sektorze Trzech Planet pojawiła się Armada Maszyn o trudnej do oszacowania wielkości, dowodzona przez tytana „Nihilum”. Powtarzam: Armada Maszyn dowodzona przez tytana „Nihilum”. Chwileczkę... – Kontakt na moment się urwał, ale po chwili głos rozbrzmiał ponownie, tym razem drżąc od z trudem skrywanego lęku: – Zaobserwowano niespodziewane pojawienie się Fragmentów Armady Maszyn w przestrzeni wszystkich Ramion Wypalonej Galaktyki! Marszałek Kerkos Sand rozkazuje wprowadzenie Systemów Wewnętrznych w stan najwyższej gotowości militarnej!

Ciszę, która zapadła po słowach pani pułkownik, przerwał dopiero przeraźliwy jęk Fibonaccii.





Dawno, dawno temu, jeszcze nim Spustoszenie zgasiło gwiazdy, a człowiek zapaskudził swą obecnością Wszechświat, przybył Blady Król.

Nie przybył on z Zewnątrz, spoza Galaktyki, i nie narodził się na żadnej z planet. Przybył tak, jak przybywa czas: nieubłaganie i pewnie, powoli i ostatecznie. Przybył głęboko z Jądra, z czarnej dziury ziejącej w centrum Galaktyki, wokół której obraca się nasz świat. Przybył z niej i spoza niej, z miejsca bez początku i bez końca.

Blady Król był blady i zimny, tak jak blade są wygasłe słońca i zimna jest pustka kosmosu. Jego oczy pozostawały martwe, choć rozjarzone srebrem gwiazd. Miał skórę białą jak mleko, a koronę błyszczącą niczym lód. Przybył na swych statkach, jak przybywał przed wiekami i przed tysiącleciami, i przed miliardami lat. Przyleciał z kiedyś i z tego, co będzie, gdyż wszystko, co było, i to, co dopiero się stanie, należało i należy do niego. Przybył i przyniósł śmierć tysiącom światów, a tych, którzy mu się przeciwstawili, zabrał ze sobą do Czerni... by służyli mu zawsze, zawsze i na zawsze.


Legenda o Bladym Królu, fragment, autor nieznany





Sny Kirke nie odeszły.

Widziała je nadal w różnych konfiguracjach, wciąż z powtarzanymi jak mantra słowami: „Nie uwalniaj go. Nie rób tego, Kirke”. Mówiła to do niej przedstawicielka Zbioru, ale sen wciąż się przekształcał. Bywało, że zamiast niej pojawiał się Tartus, Perseis czy nawet ojciec. Ich senne widma prześladowały ją coraz częściej, pogłębiając lęk, wyczerpanie i depresję.

A potem wszystko się posypało.

Maszyny zdradziły – niespodziewanie i całkowicie, a przez Wypaloną Galaktykę przeszło potężne Drgnięcie zafundowane Jedności przez Huba.

„Ciemny Kryształ” kończył właśnie swój lot, zatrzymując się zgodnie z zaleceniami Nata głęboko w Systemach Wewnętrznych. O tym, co działo się w Ramieniu Perseusza czy Oriona, wiedzieli zatem świetnie, ale Natrium uparł się, by Kirke doleciała niemalże pod Błękit. Uznał, że w ten sposób mógł lepiej kontrolować sytuację na dwóch frontach – dane przesyłane przez „Ciemny Kryształ” potwierdzały bądź uzupełniały jego ekstrapolację zdarzeń w Wypalonej Galaktyce.

– Bliskie Ramię Trzech Kiloparseków, dzióbku! – zaszczebiotała Ciotka. – Pobieżny skan wskazuje... – zaczęła i natychmiast zamilkła. Odruchowo zasysając aktualizację Synchronu, zabrała ze sobą jednocześnie nie tylko wcześniejszą synchronizację, ale i Drgnięcie Huba Tansky’ego.

„Ciemny Kryształ” zgasł. Wystraszony Głód zamiauczał przeraźliwie.

– Co, do przeklętej Plagi? – wymamrotał Tartus Fim, odrywając ręce od konsoli nawigacyjnej, po której przeszło nagle coś w rodzaju silnego spięcia.

– Desynchro – stwierdziła Pokraka z zaskoczeniem, obserwując wygaszone dane astrolokacyjne. Ale lęk wywołany zgaszeniem skokowca trwał krótko. Zatrzeszczało i rdzeń wznowił swoją pracę, ponownie zalewając jednostkę sztucznym światłem.

– Co to było? – wymamrotała kapitan „Ciemnego Kryształu”. – Ciotka? Wrzuć testowy skan systemów... Ciotka? Jesteś tam? – spytała po chwili, widząc, że wykastrowana SI skokowca nie reaguje. – Głód! – syknęła, widząc, że kot wskakuje nagle na emiter holo. – Złaź natychmiast z konsoli nawigacyjnej!

– Jeszcze tego brakowało... – skrzywił się Tartus. – System zamrożony?

– Nie wygląda – zauważyła Kirke, wyciągając ręce po wciąż wystraszonego kota. – Ale podstawowe funkcje są, jak były, nawet komunikacja. Jeśli dokładniej się podepnę...

– Zwariowałaś, Bloom?! Nawet nie próbuj... – przerwał jej handlarz. – Nie potrzebujemy teraz, żeby wysmażyło ci porty. Zróbmy skan ręcznie, na poleceniach wewnętrznych. I spróbuj wywołać Nata.

– Nie odpowiada – odpowiedziała po chwili, tuląc Głoda. – Coś się tam dzieje...

– A Synchron?

– Nie wiem... wygląda na niespójny po tych dwóch... aktualizacjach. Dziwne... o Plaga, Tartus! Ludzkie statki naparzają się między sobą!

– Żartujesz!

– Dochodzą dane ze wszystkich przyczółków, ale i ze Sztabów Układowych, nie licząc COP-ów! – Zaskoczona Kirke odstawiła Głoda na posadzkę statku i wyświetliła dane z szerokich wiązek Synchronu. – Wszystkie Obręby Wypalonej Galaktyki, wszystkie Siły: Północne, Wschodnie i Zachodnie! Podobno Maszyny zdradziły! Ta aktualizacja zrobiła coś z personalami! Dokładnie tak, jak przypuszczał Nat!

– Jednak ten Aro na coś się przydał... – stwierdził handlarz pozornie spokojnym głosem, ale Bloom dostrzegła, że zbladł. – Nam nic nie grozi?

– Nie, chyba że sami się podepniemy i zezwolimy na instalację tego czegoś w personalach – zaprzeczyła głucho. Wciąż nie mogła uwierzyć w wyświetlone nad konsolą nawigacyjną dane. – Już po odgórnej aktualizacji bez wiedzy użytkownika... ale martwię się o programy „Ciemnego Kryształu”.

– Zakładasz, że mogą być aż tak kompatybilne, by teraz ześwirować?

– Rusz głową, Fim! Jak inaczej moglibyśmy używać Synchronu? Ten statek, czymkolwiek jest, musi być kompatybilny... a przynajmniej do tej pory był. Ciotka! – uniosła głos dziewczyna. – Raport! Ciotka, słyszysz mnie?!

Coś zatrzeszczało. Światła na moment przygasły, by znowu się zapalić. Głód znowu zamiauczał. Ze wszystkich ekranów spojrzała na nich nagle twarz upiornego, dziwnie starego dziecka.

– Powitanie – usłyszeli. Kirke wzdrygnęła się, ale obraz zniknął tak szybko, jak się pojawił.

– Co to było? – jęknął Tartus Fim.

– Coś z zewnątrz – odparła zszokowana Bloom. – Przekaz na cały Synchron... chyba to już przyblokowano...

– Systemy wciąż mają czkawkę... to mogło pojawić się już jakiś czas temu...

– Widzę przecież... Ciotka! Do przeklętej... Ciotka! – krzyknęła Kirke, waląc niemal pięścią w konsolę nawigacyjną. – Ciotka, odezwij się! Zwariuję tu zaraz!

– Mors stupebit et natura – zaczęła niespodziewanie recytować Pokraka w języku maszynowym – cum resurget creatura, iudicandi responsura...

– Mała? – zaniepokoił się handlarz, ale Elohim nie zwracała na niego uwagi. Patrzyła na powoli rosnące holo, którego nie zauważyli wcześniej: lekki, srebrzysty odblask poszarpanych fragmentów kodu.

– Ciotka? – spytała niepewnie Bloom. Ale nie była to Ciotka. Wykastrowana SI „Ciemnego Kryształu” ustępowała miejsca poprzedniej SI zablokowanej przez Andy i poskładanej na nowo przez niespodziewane Drgnięcie w Synchronie. Patrzyli, jak wszystko składa się w całość wyrysowaną dotykowym holo i jak postać staje nagle przed nimi równie zdumiona, jak oni sami.

– Kirke? – odezwał się niepewnie Gam. – Jak to... – Holo umilkło, by wreszcie dokończyć wyraźnie łamiącym się głosem: – To niemożliwe... kochanie... przecież ty nie żyjesz?




– Weź się w garść! – syknął Myrton. – Nie ma na to czasu, Hub! Wstawaj, do ciężkiej Plagi! Musimy kończyć!

– Z całym szacunkiem, kapitanie... – wychrypiał Tansky, któremu Grunwald dopiero co wyrwał kable z portów dostępowych po tym, jak komputerowiec wykonał ryzykowny atak na Synchron – niech się pan odpieprzy.

– Mówiłem już, że nie mamy na to czasu – wtrącił się coraz bardziej wściekły Natrium Ybessen Gatlark. – Synchron szaleje! Myrton, podpinaj się z powrotem! A ty, Tansky, jeśli nie potrafisz wspomóc przejęć, przynajmniej w nich nie przeszkadzaj!

– Odwal się, plagowy transgresie!

– Jakaś ludzka jednostka wyleciała dopiero co z pryzmatoidu Maszyn – przerwała im zimno Erin Hakl. – Skokowiec. Chyba uciekają. Może zostawicie te wrzaski na potem i zechcecie łaskawie ją przejąć?!

To otrzeźwiło Grunwalda. Nie patrząc już na mamroczącego pod nosem Tansky’ego, wrócił na swoje stanowisko i podłączył się do konsoli. Przymknął oczy. Trwało to zaledwie kilkanaście sekund, ale przejęcie zostało sfinalizowane.

– Ustawiłem im sektor D – rzucił, otwierając oczy. – NGC 2243. Dolecą w podstawowy punkt zborny.

– W porządku – kiwnął głową Nat. – Pinsleep?

– Tak? – spytała astrolokatorka.

– Nasz obecna pozycja jest dobra jak każda inna, ale wolałbym w miarę puste miejsce bez sił maszynowych. Możesz je dla mnie ekstrapolować? Wystarczy kilkanaście minut świetlnych w głąb systemu.

– Już...

– Świetnie. Erin?

– Jestem na stanowisku.

– Kapitanie?

– Dzięki za pamięć – prychnął Myrton. – Tak, wciąż tu jestem.

– Kończmy operację przejmowania statków – powiedział Natrium. – I to szybko. Zaraz muszę skontaktować się z błękitnym Sztabem Strategii Synchronicznej.

– Hub musi mi pomóc – zauważył Grunwald. – Tansky? – Odwrócił się w stronę komputerowca. – Wciąż masz ochotę na rzucenie inwektywą... albo na walkę z Jednością?

– Ja... – chrząknął komputerowiec, który doszedł już do siebie i patrzył teraz na otoczenie znacznie przytomniejszym wzrokiem. – Przepraszam, kapitanie.

– Przeprosiny przyjęte – rzucił Myrton. –Wpinaj się.

– Tak jest.

– Właaaadca powróóóci!

– Świetnie – mruknął Grunwald. – Hakl? Ślizg głębinowy. Monsieur? Czy możesz wyłączyć aparat głosowy tego plagowego Pomsa?

Zerwali się stosunkowo szybko. „Wstążka” przemieniła się na moment w „Czarną Wstęgę”. Pryzmatoid Maszyn i echo głębinowe po porwanej jednostce zostały daleko za nimi, gdy wyrwali się wreszcie z Głębi i zwolnili do bezpiecznej prędkości dwóch dziesiątych c.

– Włączam się – oznajmił Tansky. Teraz musieli jedynie zaczekać. Stojące nad nimi widmo Natriuma przymknęło powieki, sondując połączenia i elementy Synchronu. W końcu Hub odetchnął i otworzył oczy.

– Mam Misterie Artez – oznajmił nieco głuchym głosem.

– Konsultantkę? Żartujesz! – wychrypiał Monsieur. – Jak?

– Chyba mogę wejść w jej personala. Jest wpięty stale w Synchron na jakimś priorytetowym kanale. Nasza Konsultantka biega gdzieś po Błękicie. Wpinam się – oznajmił. – Uważajcie, co mówicie. To niestandardowe wejście, może nas usłyszeć.

Czekali.

I wtedy coś ich zalało. Pośrodku skokowca ukazała się upiorna, niby dziecięca twarz Aparatu, która wygłosiła swoje powitanie, by zaraz zaniknąć. Ze wszystkich spokój zachował jedynie Natrium: transgres patrzył bez słowa na kolejną objawioną siłę w Wypalonej Galaktyce, tak jakby spodziewał się jej od dawna.

– Widzieliście to? – wykrztusił Monsieur.

– Tak... – wychrypiał Tansky. – Misterie Artez! – krzyknął bezpośrednio do personala Konsultantki. – Wolne lądowisko dwadzieścia dwa! Sto pięćdziesiąt metrów, północ!

– Co się tam dzieje? – szepnęła cicho Pinsleep i nagle zobaczyli przekaz z jednej ze stacji orbitalnych nad Błękitem: niewielką sylwetkę Konsultantki Sił Północnych biegnącej w kierunku zaznaczonego przez Huba na mapce skoczka głębinowego.

Teraz pozostawało już tylko czekać. Kiedy kobieta wbiegła do skoczka tuż po krótkim starciu z jakimś napastnikiem i uniosła się w powietrze, odetchnęli z ulgą.

– Nie, nie ma czasu – mruknął do siebie Tansky, zastanawiając się nad skierowaniem skoczka w pobliże większych statków. – Tylko orbitalna – dodał, pukając palcem w wyświetlony nad mapką wykres ukazujący krzywą, po której mógł wzlecieć skoczek. – Połączenie zaraz się skończy.

– A wejdzie w stazę? – spytała cicho Erin, pamiętając o tym, że Misterie może ją usłyszeć. Ale Tansky’emu najwidoczniej już na tym nie zależało. Jego zdobycz znalazła się na jednostce z napędem głębinowym.

– Wepnie się – oznajmił. – Przecież widzi ustawienia skoczka.

– Nie. – Myrton pokręcił głową. – Ustaw automatykę.

Hub kiwnął głową. Skoczek zamigotał i zniknął.

– Świetna robota – pochwalił Natrium. – Przygotujcie się do końcowego etapu przejmowania. A ja spróbuję porozmawiać z tym, co zostało ze sztabów GSZ. Mamy niewiele czasu. Teraz wszystko zależy od kolejnego ruchu Jedności.

Widmo zniknęło. I chyba dopiero wtedy nareszcie odetchnęli, przynajmniej na tę jedną chwilę.




Patrzyli na holo SI, nie mogąc uwierzyć w to, co widzą.

Był to bez wątpienia Gam – tak samo czarnowłosy, szczupły i blady, choć już nie w stroju Strażnika. Jego prosty kombinezon był biały, z nieznanymi im insygniami. Na dłoniach brakowało mu tatuażu Zakonu Pustki. Patrzył na nich w wyraźnym zdumieniu, rozglądając się po statku.

– Nie wiem, kim jesteście – powiedział wreszcie powoli, odzyskując rezon – ale rozumiem, że „Ciemny Kryształ” został przejęty. Przypominam, że jest on chroniony najwyższą pieczęcią Cesarstwa... – Przerwał na chwilę, by dodać uniesionym głosem: – Wprowadziliście wirusa? Nie mam dostępu do kluczowych funkcji systemu!

– Nie wierzę... – wyszeptała Kirke. – Gam... to naprawdę ty?

– Jakie znowu: „naprawdę ty”? – skrzywiło się holo. – Moje ciało jest w Gnieździe. Nie liczcie na to, że uda się wam mnie zwieść tylko dlatego, że zawirusowaliście mój system z egoskanem!

– O czym on gada? – spytał niepewnie Tartus. – Jakie znowu Gniazdo i egoskany?

– Nie mam pojęcia... – powiedziała Bloom. – Posłuchaj... Gam – zwróciła się do holo. – Nie porwałam tego statku. Mówisz, że z twojego punktu widzenia nie żyję... – Oblizała wargi, czując nagle dziwną suchość w ustach. – Z mojego jest nieco inaczej. Dla mnie to ty nie żyjesz... Zostałeś zabity przez Elohim, kiedy transportowałeś mnie na Terminusa.

– Jak to: zostałem zabity?! Powtarzam, że moje ciało znajduje się w Gnieździe! – syknęło holo. – I ma się świetnie! Egoskan martwego nośnika jest zakazany! I co to za Elohim i Terminus?

– To jakieś jaja – zauważył głucho Fim. Siedząca nieopodal Pokraka milczała, patrząc uważnie na dziwaczną SI, tak samo jak Kirke zaskoczona nerwowymi pytaniami.

Impas przerwał dopiero zachwycony widokiem byłego pana Głód, który kompletnie nie przejmując się oburzeniem komputerowego widma, wskoczył na konsolę nawigacyjną z radosnym miauknięciem.

– Wojna? – huknęło zaskoczone widmo. – Nie, Wojna jest czarny... co tu się wyprawia, do cholery?!

– Chciałabym wiedzieć... – wymamrotała Bloom.

– Sam to ocenię – warknęła SI. – Przejrzę tego wirusa w systemie... i nie chciałbym być w waszej skórze, jeśli uszkodziliście matrycę jaźni!

Holo znikło, a Kirke Bloom bardzo powoli wciągnęła i wypuściła powietrze.

– Jakiś komentarz? – spytała.

Tartus spojrzał w jej stronę. A potem otworzył usta i powiedział przekleństwo, którego nie znano nawet w odległych Systemach Zewnętrznych.




Natrium był poważnie zaniepokojony.

Tuż pod odejściu ze „Wstążki” znalazł się tam, gdzie zwykle: w nieokreślonej płaszczyźnie tuż nad Głębią, którą Kirke widziała niegdyś jako zniszczone miasto Prim. On widział je nieco inaczej. Dla niego był to świat tuż przed zapadnięciem się w szaleństwo.

Nat skierował się w stronę w miarę stabilnego punktu, licząc na to, że uda mu się ponownie przejść do materialnej płaszczyzny. Z każdym razem było wszakże gorzej. Kroczył po coraz bardziej ułudnej ziemi, czując nad sobą ciężar pękniętego kosmosu – czerni wypełnionej istotami, dla których świat w dole mógł być zaledwie igraszką niezmierzonych potęg. A może ten obraz był kolejną ułudą Głębi?

Głębia.

O tak, czuł jej coraz bardziej natarczywe wezwanie. Wiedziała, że znajduje się tuż obok, bardziej niecierpliwa niż zwykle. Wyciągała ku niemu puste macki, zasysała go w szaleństwo i nicość. Ale nie mógł się jej poddać. Nie teraz, gdy tak wiele od niego zależało.

Gdyby tylko było to możliwe, pojawiłby się w błękitnym SSS jako holo puszczone przez Synchron. Mógłby nadać komunikat choćby z pokładu „Wstążki”. Było to jednak zbyt ryzykowne. Obawiał się nie tylko inwigilacji Jedności, ale i tego, że Sztab Strategii Synchronicznej uzna kontakt z nim za manipulację. Nie było czasu na półśrodki. I należało się spieszyć – o wiele bardziej niż zwykle. Ta ziemia... ta przestrzeń, czymkolwiek była, zmieniała się. Coś w niej narastało niczym nabrzmiewający grom.

Dochodząc do wyznaczonego punktu, zauważył, że coś się nie zgadza. Szedł tą drogą, przypominającą nieco pocięty na lewitujące fragmenty Gatlark, wiele razy... ale nigdy wcześniej nie zaobserwował takiego poruszenia.

W oddali, na horyzoncie, wyrastały sylwetki Zmarłych. Istoty stały bez ruchu, wodząc za nim zamkniętymi oczami, i było ich coraz więcej. Nie szli w jego stronę, tylko patrzyli, jak przesuwa się przed nimi: zwiewne, niepewne widmo.

Przyspieszył, nie odwracając się za siebie tam, gdzie płaszczyzna była najcieńsza, i przeszedł przez błonę, dostając się do błękitnego Sztabu Strategii Synchronicznej.

Nie zmieniało to faktu, że wciąż czuł na sobie ich chłodny, ślepy wzrok.




– Idę – zdecydowała Kirke, nachylając się nad konsolą nawigacyjną. – Czymkolwiek jest ten „niby-Gam”, nie zamierzam mu pozwolić, by zrobił coś systemowi i Ciotce!

– Zwariowałaś – sapnął Tartus Fim. – Najlepiej skontaktujmy się z Natem. Albo chociaż ze „Wstążką”.

– Z widmowym księciuniem nie ma kontaktu – zauważyła Bloom. – I co ma do tego „Wstążka”? Zostaw ich w spokoju... A co do Natriuma, jak chcesz, to go wywołuj – dodała nieco obcesowo i nie patrząc nawet na handlarza, wpięła się w system.

„Nie uwalniaj go. Nie rób tego, Kirke”.

Wzdrygnęła się, czując echo koszmaru, ale płynęła już pomiędzy plikami i strukturami – takimi samymi jak dawniej, a jednak kompletnie obcymi. Gdzieś tam znajdował się Gam... a raczej jego, jak to nazwał? Egoskan? W każdym razie gdzieś tam był i zamierzała zadać mu kilka pytań.

Chwileczkę.

Kirke zatrzymała się i cofnęła do wcześniej mijanych genokomputerowych paczek danych. Przetasowane przez Gama, poszukującego domniemanych uszkodzeń w systemie, skany były zbite tuż obok zgromadzonych przez nią plików o najwyższym priorytecie. Znajdowały się tam też dane z Mauzoleum Elohim... dane, które zagadkowa SI podająca się za Gama przetłumaczyła – i to najwyraźniej odruchowo.

– O ja plaguję... – wyszeptała Kirke Bloom. Nie było tego wiele, ale informacja wydawała się zwarta... na tyle, na ile mogły być zwarte dane powyciągane z przekazów i legend.

Zawisła nad nimi i rozświetliła wszystkie pliki w niedużą mozaikę.

– Dzióbku... – usłyszała nagle. Spojrzała w dół, ku mrocznym tunelom defragmentowanych, niemożliwych figur systemu. – Dzióbku...

– Ciotka...?

– Jestem, kochanie... – szepnęło drżące widmo wykastrowanej SI, przypominające z wyglądu młodszą Perseis Bloom. Kirke wzdrygnęła się: nigdy nie zastanawiała się, jaki awatar przybierze Ciotka, ale podskórnie czuła, że rozwiązanie może być właśnie takie. – Tu, skarbuniu... To całe SI obce mnie przygniotło...

– Najważniejsze, że wciąż tutaj jesteś – stwierdziła Bloom. – Opanujemy to... obiecuję. Ale na razie musisz coś dla mnie zrobić. Widzisz te dane?

– O, to te skany, kochanie!

– Właśnie. Potrzebuję na wczoraj głównych wynikających z nich wniosków. Szukaj ciągów logicznych i wszystkiego, co się da. Możesz to skompilować?

– Już! – ucieszyła się Ciotka. Słabo widoczne SI zamigotało. – Gotowe! Niedużo tego jest! Streszczać?

– Dawaj.

– Twarde dane, rząd osiemdziesiąt pięć procent pewności – zaczęła wykastrowana SI, wpadając w suchy, pozbawiony emocjonalnego zwichrowania wykład. – Nadwieczny/Blady Król/Diskordia/Rozpad, prawdopodobieństwo istnienia siedemdziesiąt siedem koma sześć procent. Dążenie/cele/założenia/legendy, eliminacja przejawów zorganizowanych funkcjonalnie przemian fizycznych i reakcji chemicznych zachodzących w otwartych termodynamicznie układach fizycznych, z uwzględnieniem procesów wysokiej symulacji w układach sztucznych... – Ciotka urwała na moment. – Chodzi o życie, dzióbku... i to chyba także maszynowe. To znaczy...

– Nieważne. Mów dalej.

– Działanie/cecha wspólna/zwyczaj, całkowita eliminacja struktur o najwyższym stopniu złożoności. Anihilacja jako czynnik główny, z elementami przejęć o prawdopodobieństwie trzydzieści trzy koma trzy procent.

– Najwyższy stopień złożoności? – nie zrozumiała Kirke.

– To znaczy, że jest chyba zainteresowany najsilniejszymi cywilizacjami, dzióbku – zauważyła Ciotka. – Resztę będzie eksterminował, ale zostawi takie... karaluchy.

– Myślałam, że usuwa całe życie z galaktyk?

– Żaden proces nie jest doskonały, kochanie – stwierdziła zwichrowana SI. – Z danych... chwileczkę... z danych wynika, że po każdej apokalipsie Bladego Króla coś zostawało. Inaczej nie byłoby legend z przeszłości na jego temat. To logiczne.

– Kto zatem zostawał?

– Ci, którzy byli najsłabsi. Na to by wyglądało... Oni mieli przynajmniej jakąś szansę.

– Rozumiem – powiedziała po dłuższej chwili Bloom. – Dziękuję, Ciociu – dodała po raz pierwszy ciepłym, odrobinę zamyślonym tonem. – Bardzo mi pomogłaś.

– Nie ma sprawy, kochanie – ucieszyła się Ciotka, ale Kirke Bloom już nie było. Odpięła się od systemu, znikając z wirtualnej rzeczywistości.




– Za moment wszystkie pańskie siły otrzymają Synchronem podprogram o kryptonimie „Brzytwa topielca” – oznajmił Natrium zaskoczonemu Marszałkowi GSZ. – Proszę o zezwolenie na jego instalację w konsolach nawigacyjnych statków. Jego obecność w systemach umożliwi moje skuteczniejsze działanie. Zostało niewiele czasu – dodał i wtedy, pomimo faktu, że nie znajdował się przecież w Głębi, wyraźnie i boleśnie odczuł pomruk odległego gromu. – Przepraszam, zaraz powrócę... – powiedział i cofnął się, zostawiając za sobą zwykłą rzeczywistość Wypalonej Galaktyki.

Wszystko się zmieniło.

Świat płaszczyzny funkcjonującej nad Głębią pękał, narastała ciemność. W oddali pęczniał mrok, pochłaniający istne morze sylwetek Zmarłych. Powierzchnia trzęsła się i kruszyła. Przerażony Nat natychmiast się cofnął.

Co się dzieje? Wyczuwał coś jeszcze, jakieś dodatkowe zawirowania, nawet nie w płaszczyźnie nad Głębią, a w Synchronie... nagle rozkwitły w nim dziesiątki... nie, setki przekazów o aktywacji ukrytych wcześniej jednostek! Armada Maszyn? I jej poszczególne Fragmenty? Czy to możliwe, by Jedność mogła ukryć przed nim tak wielką potęgę militarną?!

Przerażony powrócił do błękitnego SSS.

– Nie mamy już czasu – powiedział, patrząc wprost na Kerkosa. – Zaczyna się.




– Widzicie to? – wyszeptał przerażony Tansky. Nie musiał mówić nic więcej. Wyrysowane nad konsolą nawigacyjną holo ukazywało objawione nagle jednostki: całą flotyllę gdzieś w odległym byłym sektorze Trzech Planet.

– Jest przekaz z GSZ! – krzyknęła Erin Hakl. – Leci priorytetem przez Synchron! Kierują go do wszystkich!

– Wrzuć – rozkazał Myrton. Pierwsza pilot kiwnęła głową i wybrała odpowiednią komendę, tak że ujrzeli twarz samego Marszałka Galaktycznych Sił Zbrojnych Kerkosa Sanda, który poinformował o pojawieniu się nowych jednostek Armady Maszyn w Wypalonej Galaktyce i o ich pierwszych atakach na jednostki wojskowe i cywilne.

– Nie... – wymamrotała Erin Hakl.

– Zaobserwowano pewną prawidłowość w tych atakach – mówił Marszałek. – Wygląda na to, że Jedność próbuje przejmować ludzkie statki! Musimy zrobić wszystko, by to udaremnić i uprzedzić potencjalne ataki planetarne! Rozkazuję natychmiastowe wzmocnienie Sztabów Układowych! Wszystkie jednostki wojskowe stacjonujące w pobliżu SU mają skierować się do obrony ludzkich systemów! Powtarzam: wszystkie jednostki wojskowe stacjonujące w pobliżu SU mają skierować się do obrony ludzkich systemów!

– To koniec... – szepnęła Pinsleep Wise.

– Bezkres – zgodziło się martwe widmo doktora Harpago Jonesa.

– Żaden koniec! – warknął Myrton. – Hakl! Wywołuj Nata! Hub! Kończymy operację! Jeszcze nie jest za późno!

Niestety, wszystko wskazywało na to, że bardzo się mylił.




Od razu wiedział, gdzie powinien się udać.

Nie wrócił do „Wstążki”. Wciąż odczuwał pomruk gromu i choć mógł założyć, że dobiega on z płaszczyzny nad Głębią, dobrze wiedział, gdzie jest jego źródło. Wyczuł je od samego początku.

Blady i drżący zmaterializował się pośrodku stazo-nawigacji „Ciemnego Kryształu”. Tartus i Pokraka patrzyli właśnie przerażeni na stojącą obok konsoli nawigacyjnej Kirke Bloom. Genohakerka chwiała się lekko na nogach, patrząc na rozpiskę danych z Synchronu, ukazującą jednostkom cywilnym – za pozwoleniem Marszałka GSZ – aktualną sytuację na mapie Wypalonej Galaktyki.

Trudno to było wszakże nazwać „sytuacją”. Bardziej pasowałoby określenie „końca ludzkości”.

Z jednej strony napierał Konsensus, w dwóch gigantycznych falach przy wsparciu Aparatu. Z drugiej atakowała Jedność. Jej pradawny tytan „Nihilum”, ponadtrzydziestokilometrowy okręt będący niczym innym jak gigantyczną Bronią, sunął ku światom ludzi zdecydowany je Wypalić, gdyby nie udało się ich przejąć. Poszczególne Fragmenty Armady Maszyn – zarówno te, które wcześniej współpracowały z ludzkością, jak i dopiero co ściągnięte z ukrytych sektorów Galaktyki – otworzyły ogień do wszystkich ludzkich jednostek, biczując co bardziej niepokorne Wypaleniem Punktowym. Te dwie potęgi – Obcych i Maszyn – na razie zdawały się siebie ignorować, zainteresowane jak najszybszym przejęciem tego, co pozostanie po ludzkości.

– Kirke... – zaczął Nat. Bloom odwróciła się. Po policzkach płynęły jej łzy.

– Wiesz, co trzeba zrobić – powiedziała. – I może zawsze wiedziałeś.

– Nie... – zaprzeczył. – To była tylko możliwość... nigdy nie miało do tego dojść!

– Ale doszło – stwierdziła. – A ja wciąż go czuję, Nat. Jest we mnie. I czeka. Może o nas zapomniał... a może zawsze czekał na ten właśnie moment. Chcę tylko wiedzieć... czy zawsze wiedziałeś, że tak to wszystko się skończy?

– O czym ona mówi? – spytał niepewnie Tartus.

– Reditum – powiedziała z powagą Pokraka.

– Kirke... cokolwiek zamierzasz zrobić... – Natrium przysunął się bliżej, jego struktura widmowa zamigotała – nie rób tego.

– Możemy przetrwać – powiedziała. – Przetrwać jak te karaluchy. To nasza jedyna szansa.

– Mylisz się! – zaprzeczył. – Opanujemy to wszystko... musi się udać!

Ale genohakerka już go nie słuchała. Przymknęła oczy. A kiedy to zrobiła, wszystko się zmieniło.

Natrium nie potrafił odpowiedzieć, ile to trwało – zapewne kilka sekund. Wszystko jednakże zamarło, a może przyspieszyło... jedna chwila zamrożona na wieczność, spowita srebrną mgłą.

Bloom otworzyła oczy. I w tym samym momencie przez skokowiec, jak i całą Wypaloną Galaktykę, przeleciał chłód. A potem huk odległego gromu.

– Nie uwalniaj go! – krzyknął Natrium Ybessen Gatlark, ale było już za późno. Jego głos uleciał w wir otworzonego bezkresu, wpadając poza przestrzeń i czas, piętnując Bloom ciężkim, lodowatym, od dawna powracającym koszmarem. – Nie rób tego, Kirke!

Były to jego ostatnie słowa.

Tuż za nim, niczym widmo o wciąż formującej się strukturze, stanął Antenat. Nie był on już jednak pięknym Jaredem. Jego twarz wyglądała na zdeformowaną i pokrytą pękającym lodem, a stary kombinezon na podarty i zniszczony. Był chudy i martwy; oczy miał przymknięte, ale wypływała z nich czerń czarnej dziury. Złapał rękami za widmo Nata i rozerwał je na strzępy.

Kirke krzyknęła. Przybyły nie widział jej jednak. Był tu i nie był jednocześnie, rozglądając się nieprzytomnie wokół. Jego postać transmitował Synchron, ale i sama Głębia, tak że objawił się niemal wszędzie – półmaterialny i niepewny, choć silny. Zobaczyli go także na pokładzie „Wstążki”.

– Wise! – ryknął potwornym, potępieńczym wrzaskiem. – Czy widzisz, co uczynił mi Blady Król?! Widzisz to, ty przeklęta, mała dziwko?!

Upiór uniósł chude, szponiaste ręce, jakby zamierzał uchwycić znienawidzoną Pinsleep. Złapał jednak tylko pustkę. Istota otworzyła usta, pragnąc powiedzieć coś jeszcze... ale nie było jej to dane. Zniknęła. Synchron, znany ludzkości wcześniej jako Strumień – a jeszcze wcześniej jako Sieć Galaktyczna – zgasł z potwornym, pożegnalnym jękiem. Wypaloną Galaktykę ogarnęła ciemność.

Powoli, majestatycznie, z wnętrza supermasywnej czarnej dziury Sagittariusa A wyłoniły się upiorne grimy Bladego Króla.


KONIEC TOMU TRZECIEGO

Warszawa, 9 września 2016





Posłowie




Nadjęzyk Imperium

Wraz z rosnącym dostępem do informacji na temat Wypalonej Galaktyki, dzięki strzępom Strumienia z echa głębinowego, ku mojemu zaskoczeniu trafiły do mnie materiały historyczne – w odróżnieniu od zwykle zdobywanych schematów i traktatów społecznych Klanu Naukowego. Trudno wyobrazić sobie moje podekscytowanie, gdy okazało się, że owe materiały dotyczą znacznie wcześniejszych wydarzeń w Wypalonej Galaktyce, związanych ze schyłkiem Ery Imperialnej. Nie licząc wielu drogocennych danych na temat przyszłości, która zaistnieje, po raz pierwszy natknąłem się wówczas na termin „prajęzyka” i „nadjęzyka” Imperium Galaktycznego.

Pojęcie nadmatematyki jako skupiska pojęć w formie operatorów obliczeniowych było mi znane już wcześniej, ale pojęcie nadjęzyka – czyli unowocześnionego języka Imperium, kierującego się podobnymi zasadami – okazało się czymś kompletnie nowym i ekscytującym. Zadałem sobie pytanie: czy to możliwe, że Imperium Galaktyczne stosowało zbitki semantyczne, fleksyjne bądź wibracje intonacji, by wywołać określony efekt u słuchacza?

Niestety, odpowiedź była negatywna. Nadjęzyk, pomimo wielu interesujących zalet, okazał się pod tym względem narzędziem zaskakująco ułomnym. Widać to choćby w podejściu do niego Lektora Setha Trolta, który zakazuje wręcz używania nadjęzyka w kontakcie z Obcymi, jako elementu mogącego zafałszować przekaz. Prawda, dlaczego tak postąpił, z czasem staje się oczywista – wygląda na to, że nadjęzyk może być użyteczny tylko wówczas, gdy opanują go dostatecznie dobrze obie strony.

Obecne w naszym języku („prajęzyku”) fonemy to efekt komunikacyjnej ewolucji. Nadjęzyk wznosi się jednak znacznie wyżej. Patrząc na sposoby porozumiewania się, zdajemy sobie sprawę z funkcjonujących w naszej kulturze memów czy powiązań, stających się hasłami-symbolami. Pozornie upraszczają one język, jednocześnie go wzbogacając. Wydaje się, że nadjęzyk poszedł dalej, stanowiąc podstawę późniejszego języka Elohim czy nawet języka maszynowego, będącego niczym innym jak adaptacją znanej nam świetnie łaciny. Nadjęzyk, w swej podstawowej strukturze, stworzył bowiem kompilacyjne zbiory mnemoniczne i fleksyjne, połączone z kumulacją informacji kulturowej. Dzięki zastosowaniu niezrozumiałych dla nas wzorów, przypominających operatory nadmatematyki, umożliwiło to uformowanie informacyjnych paczek fleksyjnych, ocierających się niemal o język komputerowy. W ten sposób konwersacja weszła na wyższy poziom, zależny jednak od inteligencji i umiejętności obu dyskutantów.

Tyle teorii. Czy rolą nadjęzyka było wszakże tylko wzniesienie konwersacji na wyższy poziom informacyjny? Dane z czasów powstania Antenata wskazują, że mógł on łatwo ranić ducha i intelekt, dzięki wyrafinowaniu o niespotykanej złożoności. Używając go, można było szybko choćby ocenić poziom inteligencji wśród interlokutorów. A wszystko to dzięki osiągnięciu biegłości w szermierce słownej, popularnej w Systemach Jądra Drogi Mlecznej. Nic dziwnego, że nadjęzyk szybko stał się językiem dworskim na Edenie, tym bardziej że jego wyrafinowane konotacje, docierające w trakcie dysputy do „rdzenia” osobowości przeciwnika, mogły sprawić o wiele silniejsze cierpienie niż zwykła obraza. W tej perspektywie nie dziwi, że niektóre z co bardziej dosadnych nadjęzykowych wypowiedzi można było odebrać niemal fizycznie – o ile były one połączone z potęgującą je intonacją i mikrosygnałami, odbieranymi nie tylko na poziomie świadomości, ale i podświadomości.

Na koniec warto nadmienić, że kwestia nadjęzyka tłumaczy początkowe zdumienie Maszyny Jareda, która po raz pierwszy spotyka Pinsleep Wise w luku towarowym skokowca. Czwórka wyznaje wtedy, że rzuca się jej w oczy pewna różnica pomiędzy ludzkością Zjednoczenia a imperialną – także w sposobie używania języka i zachowania. Stare Imperium cechowała zatem swoista obcość nie tylko na poziomie zachowań społecznych, ale i językowych.





Wyjście ze ślizgu


– Podlewski! Zostaw te pierdalamencje! Stateczki będzie lepił z nanitów...! Do holotablicy, ale już!

– Ale to... eee... bo mnie Kirke szczypie, panie Kontroler!

– Ja ci dam „Kirke”! Stawaj! I nie garb się! Tym razem masz odpowiadać ładnie, krótko i sensownie. Bloom, nie rżyj tam! Tansky? Widzę cię wyraźnie! Będziesz Wise za włosy ciągnął... ach, ty jeden z drugim! Skończę te wasze hodokońskie zaloty! Monsieur! Pozwoliłem ci z kąta wyjść?! Wracaj! A ty, Podlewski? Co tak stoisz jak słup?! Do roboty!

– Eee... tak. Chciałem podziękować serdecznie rodzinie... żonie, synowi, bratu. I mojemu drogiemu kotu Nerwosolowi – wieloletniemu Przyjacielowi, który niestety odszedł, do ostatniej chwili pełniąc obowiązki w stazo-nawigacji, i któremu zadedykowałem niniejszą książkę. Dziękuję także Fabryce Słów i całemu jej zespołowi: Erykowi Górskiemu, Robertowi Łakucie, Agnieszce Kimbar, Urszuli Słoneckiej, Luizie Kwiatkowskiej, Szymonowi Wójciakowi, który już w poprzednim holoprzekazie pokazał nam piękną mapę Wypalonej Galaktyki i teraz mamy jej świetną kontynuację...

– Skaranie bladokrólewskie z tym dzieciakiem! Dziękowałeś im już wcześniej!

– Ale, panie Kontrolerze, bez nich by nie było holoprezentacji... to znaczy... książki...

– Dobrze już, leć dalej... tylko szybko!

– Tak. Eee... Dziękuję Michałowi Cetnarowskiemu, który przeprowadził świetną redakcję, Agnieszce Pawlikowskiej za rewelacyjną korektę, Joasi Orłowskiej za opiekę nad projektem i Konradowi Kućmińskiemu za piękną oprawę graficzną. I w ogóle wszystkim, którzy pomogli mi w prezentacji ślizgu głębinowego...

– Ślizgu, którym o mało nie puściłeś budynku z dymem! Ale o tym jeszcze z tobą pogadam, tak samo jak z Myrtonem. Nie szczerz się tam, Myrton! Za ciebie też się wezmę! Podlewski, kontynuować!

– Tak jest! Do nowych członków projektu doszli Michał Czachorowski i Ziemowit Arkadiusz Zderski, którzy zaprezentowali nowe rasy Obcych obecne w tomie trzecim. Michał arcyciekawie pokazał Odkrywców i ich generatory tachermatyczne, za co otrzymał zresztą książkę i pierwsze miejsce, a Ziemowit równie ciekawą rasę Lorian. Eee...

– No, proszę, jak chcesz, to umiesz. A ty, Erin, nie rozpraszaj Podlewskiego! Natychmiast popraw dekolt, nie chcę już słyszeć tego „eee...”, jak na ciebie patrzy! Podlewski? Proszę dalej.

– Eee.. to znaczy tak, przepraszam. Do oficjalnych członków świata Wypalonej Galaktyki dołączyli też Małgorzata Markowska-Skwara jako Zoe Mark, Aleksandra Radziejewska jako Silaqui i Szymon Krawczyk jako Krawiec. Uzupełniają oni grupę „głębinowców” podaną w dwóch poprzednich tomach. Zalicza się do nich także Martyna Puszcz, która pojawiła się jako Strażniczka Maka, w ramach wygranego konkursu Kawerny „Zgiń w Głębi”. Chciałem złożyć im wszystkim podziękowania, jak również serdeczne gratulacje...

– Dobrze, dobrze. Nie roztkliwiaj się, chłopcze. Coś na koniec?

– Chciałbym bardzo podziękować wszystkim, którzy mnie wspierają... czy to sympatią, czy dobrym słowem o cyklu. Tym wszystkim, którzy zapisali się na facebookowy fan page „Marcin Podlewski wklepuje” i „Głębia – space opera Marcina Podlewskiego”. I rzecz jasna każdemu z moich Czytelników. Szczerze i bardzo osobiście. Powieść to tylko połowa. Druga część jest w ich wyobraźni i w sercach.

– Patrzcie, jaki wzruszony! Jak mu łzy lecą! Zaraz... Podlewski, podejdź tu! Chuchnij!

– Ale, panie Kontrolerze...

– Powiedziałem, podejdź i chuchnij! A niech cię Plaga, dzieciaku! Znowu popiłeś z Grunwaldem, tak? I to migdałową whisky!

– Panie Kontrolerze... bo doktor Harpago...

– Już ja się z tobą policzę! Zostajesz po lekcjach! Będziesz pisał ostatni, czwarty tom, choćby ci łapy miały odpaść! Zrozumiałeś?!

– Tak, panie Kontrolerze... przepraszam, panie Kontrolerze.

– Bardzo dobrze. Siadaj. Dobrze... dobrze... o, właśnie. Antenat, Jared czy jak cię tam... do holotablicy!

Marcin Podlewski





Copyright © by Marcin Podlewski

Copyright © by Fabryka Słów sp. z o.o., Lublin 2017

Wydanie I

ISBN 978-83-7964-218-2

Wszelkie prawa zastrzeżone

All rights reserved

Książka ani żadna jej część nie może być przedrukowywana ani w jakikolwiek inny sposób reprodukowana czy powielana mechanicznie, fotooptycznie, zapisywana elektronicznie lub magnetycznie, ani odczytywana w środkach publicznego przekazu bez pisemnej zgody wydawcy.

Projekt i adiustacja autorska wydania Eryk Górski, Robert Łakuta

Grafika na okładce © Juan Pablo Roldan

Projekt okładki black gear Paweł Zaręba

Mapa Szymon Wójciak

Redakcja Michał Cetnarowski

Korekta Agnieszka Pawlikowska

Skład oraz opracowanie okładki „Grafficon” Konrad Kućmiński

Skład wersji elektronicznej pan@drewnianyrower.com

Sprzedaż internetowa





Zamówienia hurtowe

Firma Księgarska Olesiejuk sp. z o.o. sp.j.

05-850 Ożarów Mazowiecki, ul. Poznańska 91

tel./faks: 22 721 30 00

www.olesiejuk.pl, e-mail: hurt@olesiejuk.pl



Wydawnictwo

Fabryka Słów sp. z o.o.

20-834 Lublin, ul. Irysowa 25a

tel.: 81 524 08 88, faks: 81 524 08 91

www.fabrykaslow.com.pl

e-mail: biuro@fabrykaslow.com.pl

www.facebook.com/fabryka





