Plik jest zabezpieczony znakiem wodnym





===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Przedmowa


Z dziełami popularnonaukowymi jest trochę tak, jakbyście oglądali po raz kolejny jakiś klasyczny dramat, na przykład Hamleta. Reżyser lub dramatopisarz, chociaż wciąż posługuje się tymi samymi postaciami i pozostawia szkielet historii bez większych zmian, może wiele zrobić na swój sposób (na przykład przygotować spektakl, w którym jest dwóch Hamletów plus HamletMaszyna, pozdrawiam krakowski Stary Teatr). W popularnonaukowych dramatach snujemy historię, której bohaterami są Ekspansja, Czasoprzestrzeń, Wielki Wybuch i chórek Fal Grawitacyjnych. Sposób podejścia do tych postaci może nakierować nas na różne, często ciekawe wnioski i zaprowadzić – nawet i do tego samego miejsca – zupełnie nową trasą.

Lubię zadawać pytania, na które nie da się łatwo odpowiedzieć – a przynajmniej nie jednym słowem. Bo kiedy jest teraz? Czy to pytanie w ogóle jest dobrze sformułowane? Teraz jest teraz, nie ma czasu trwania, nie jest w przeszłości ani w przyszłości – jest teraz. Ale w takim razie czym owo teraz właściwie jest? Ile trwa? Tutaj dochodzimy do sedna sprawy, bo jakieś pytanie może nam się oczywiście wydać bezsensowne, ale tylko dlatego, że opiera się na naszych intuicyjnych sposobach myślenia, na opisach rzeczywistości, które sami wymyśliliśmy i nad którymi nie zastanawiamy się na co dzień. Teraz. Nic.

Wiadomo, o co chodzi. Jeśli mimo wszystko spróbujemy opisać, czym te rzeczy są dla nas, odpowiedzieć na dziwaczne pytania nie jednym słowem, nawet nie jednym zdaniem, tylko całym wywodem, może nas to zaprowadzić w fantastyczne miejsca. Chociaż prędzej czy później spotkamy znajome postacie, możemy po drodze zastanowić się nad sensem używanych pojęć. Może teraz nie jest nigdy? Może wcale nie istnieje coś takiego jak teraz? A może istnieje tylko dla nas? A może dla każdego jest inne? A może zależy od tego, w którym miejscu się znajdujemy? Najlepsze jest to, że w takim wypadku każde z tych stwierdzeń jest… w jakimś stopniu prawdziwe!

W tej książce zgłębimy różne dziwactwa, ale żeby było ciekawiej, zgłębimy je za pomocą faktów. Sprawdzimy, jak daleko można dotrzeć, zadając – niczym dziecko – raz po raz pytania: „Dlaczego?”, „Dlaczego?”, „Dlaczego?”, „Jak?”, „Dlaczego?”. Fajnie jest kwestionować rzeczy, a szczególnie autorytety (ale to temat na inną książkę). Na razie zakwestionujemy różne koncepty i mam nadzieję, że wyciągnięcie z tego umiejętność, która – jak wynika z mojego doświadczenia – dostarcza w życiu wiele rozrywki. To umiejętność zadawania pytań na temat wszystkiego, a szczególnie tego, co wydaje się zupełnie oczywiste. Bo o to pytać jest najtrudniej.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





GDZIE JEST KOSMOS?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





W latach sześćdziesiątych działo się sporo kosmicznych rzeczy. W Stanach Zjednoczonych człowiek skoczył z wysokości 30 kilometrów (i wylądował!), czym ustanowił rekord na kolejne 50 lat. Jurij Gagarin został pierwszym człowiekiem w kosmosie, niedługo później Neil Armstrong został pierwszym człowiekiem na Księżycu, a zimna wojna hulała w najlepsze. Piloci testowali rakietowe (!) samoloty, którymi wznosili się na absurdalne wysokości. Ośmiu z tych pilotów przekroczyło wysokość 80 kilometrów nad poziomem morza (powtarzam: w samolocie, i to pół wieku temu), z czego pięciu zostało za ten wyczyn oficjalnie wyróżnionych jako astronauci. Tylko pięciu.

W 2005 roku trzech pozostałych mężczyzn zostało nagrodzonych skrzydłami astronauty przeszło 40 lat po odbyciu lotów, którymi zasłużyli sobie na ten przywilej. Z całej trójki tylko Bill Dana mógł uczestniczyć w tym wydarzeniu. Pozostali, John B. McKay i Joseph A. Walker, już nie żyli. Ale co sprawiło, że przyznanie tytułów trwało tak długo? Powód jest dosyć trywialny – wcześniej nie było czego przyznawać!

Kiedy mężczyźni odbywali swoje loty, NASA uznawała astronautę za zawód czy stanowisko pracy piastowane przez kogoś, kto przeszedł odpowiedni trening i został włączony do Korpusu Astronautów. Taka osoba nie musiała nawet odbyć żadnego lotu – po prostu była astronautą. Sprawa wyglądała inaczej w wypadku Sił Powietrznych Stanów Zjednoczonych, gdzie jeśli służyło się wtedy jako pilot, zostawało się astronautą po przekroczeniu określonej wysokości.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Gdzie kończy się

Ziemia, a zaczyna

kosmos?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Trzy osoby, które przekroczyły wtedy tę wysokość, znalazły się w dziwnym położeniu. Nie byli ani pilotami wojskowymi, ani nie pracowali jako astronauci. A tytułu dla takich osób w NASA wtedy po prostu nie było. Wszystko zmieniło się w 2005 roku, ale nie bez diabelsko ciekawej zagwozdki – bo żeby był tytuł, muszą być kryteria. Jak łatwo się domyślić, żeby zostać astronautą, trzeba polecieć poza Ziemię. Nie wystarczy się nad nią wznieść – to w końcu robią na co dzień piloci linii lotniczych. Trzeba się wyróżnić bardziej. Opuścić naszą planetę i tym samym zaznaczyć swoją obecność w kosmosie. Tworząc ten nowy tytuł cywila astronauty, ktoś musiał więc postawić jedno ważne pytanie.

Gdzie kończy się Ziemia, a zaczyna kosmos?

Wydaje się, że to zupełnie trywialna kwestia, prawda? Przecież Ziemia ma określoną powierzchnię, ma lądy, oceany i tak dalej. Łatwo stwierdzić, że znajdujemy się na niej. Ale czy to oznacza, że kiedy podskoczymy, to tymczasowo jesteśmy poza Ziemią? Intuicja podpowiada, że nie, i NASA wydaje się z tym zgadzać – sam znam wiele osób, które w swoim życiu podskoczyły, ale żadnej, która nosi skrzydła astronauty.

Gdy podskakujemy, przeciwstawiamy się przyciągającej nas grawitacji. Na krótką chwilę z godnym podziwu, wręcz heroicznym wysiłkiem próbujemy wyrwać się ze szponów jednej z fundamentalnych sił wszechświata. Wszechświat jednak wie lepiej, co dla nas dobre, bo co byśmy mieli z tej wolności? Powiedzmy, że podskoczymy i będziemy lecieć i lecieć, delektować się perspektywą nieograniczonych możliwości. Eksploracja! Gwiazdy! Kosmos! Brak powietrza do oddychania! Gotująca się woda w naszym ciele!

Śmierć!

Z tym gotowaniem się to na poważnie. W 1966 roku Jim LeBlanc doświadczył tego na własnej skórze, czy w zasadzie – na języku. Kiedy znajdował się w testowej kabinie próżniowej, jego kombinezon (wewnątrz którego Jim miał normalne ziemskie ciśnienie) uległ uszkodzeniu. To oznaczało zmierzenie się człowieka z przestrzenią prawie całkowicie pozbawioną powietrza, co w praktyce przekładało się na utratę przytomności po niecałych 15 sekundach. Ostatnią rzeczą, którą poczuł Jim przed tym momentem, były „bąbelki śliny na języku” – zresztą zgodnie z przewidywaniami. Inżynierowie wpuścili do komory powietrze i sprawnie ruszyli na ratunek, więc na szczęście wszystko skończyło się dobrze.

Wrząca ślina nie oznacza, że Jim osiągnął temperaturę 100 stopni Celsjusza. To wszystko było tylko konsekwencją drastycznie obniżonego ciśnienia, a że drastycznie obniżone ciśnienie jest czymś, z czym na pewno będziecie musieli się zaprzyjaźnić w czasie kosmicznej wyprawy, warto rozumieć, jakie konsekwencje ono ze sobą niesie. No bo co się dzieje, kiedy nastawiamy wodę do gotowania? Zanim w ogóle temperatura zbliży się do 100 stopni Celsjusza, molekuły, z których składa się woda, cały czas się poruszają. Część z nich sprytnie dociera nawet na samą górę, do powierzchni płynu, i próbuje uciec, ale to nie zawsze się udaje.

Wiele z tych molekuł zostaje zepchniętych z powrotem do płynu przez powietrze. Powietrze, które cały czas „napiera” na wodę, na nas i na wszystko, co znajduje się na powierzchni planety. Mimo to część molekuł ucieka i szczęśliwie przyłącza się do powietrza – czyli paruje – a więc prędzej czy później płyn całkowicie zniknie. Po prostu zajmie mu to trochę czasu. Jeśli jesteście cierpliwi, to możecie zostawić w pokoju pół szklanki wody. Po kilkudziesięciu dniach nie powinno być po niej śladu (po wodzie, nie szklance!).

Co jednak, kiedy temperatura zacznie rosnąć? Przekazujemy molekułom wody większą ilość energii, a więc te, które zmierzają ku powierzchni, coraz bardziej i bardziej przeciwstawiają się cząsteczkom powietrza. Mamy tutaj do czynienia ze spektakularnym pojedynkiem, epickim starciem, które dzieje się na naszych oczach (co prawda w skali molekularnej, ale trochę wyobraźni i mamy co najmniej Grunwald!).

Coś, co nazywamy ciśnieniem pary nasyconej (woda), mierzy się z ciśnieniem atmosferycznym (powietrze). Co się stanie, kiedy te dwie siły się wyrównają? Wtedy mówimy, że woda zaczyna wrzeć! W takich warunkach cząsteczki wody zaczynają rozpychać się tak, że tworzą bąbelki gazu – pary wodnej – które z łatwością unoszą się na powierzchnię i uwalniają z płynu. Zwiększenie temperatury nie jest jedyną metodą na zagotowanie wody. We wrzeniu chodzi w końcu o osiągnięcie stanu równowagi, a podgrzewanie pozwala na to dzięki zwiększeniu ciśnienia pary nasyconej.

Jeśli jednak bylibyśmy w stanie zamiast tego zmniejszyć ciśnienie atmosferyczne, moglibyśmy uzyskać ten sam efekt przy niższej temperaturze wody. Dokładnie to dzieje się w próżni, gdzie 37 stopni Celsjusza, czyli temperatura naszego ciała, to nawet więcej, niż potrzeba, żeby płyny mogły wrzeć. Wisienką na torcie jest fakt, że woda w czasie gotowania zaczyna stopniowo tracić temperaturę – w końcu uwalniają się z niej te najbardziej energetyczne cząsteczki. Jeśli będziemy ją gotować, zmniejszając ciśnienie (na przykład w komorze próżniowej), możemy ją zagotować tak bardzo, że zamarznie. Będzie wrzeć w niskiej temperaturze, która na dodatek dalej będzie się obniżać – przy odpowiednio niskim ciśnieniu nawet do 0 stopni Celsjusza.

Morał z tego taki, że jeśli podskakujemy, to dobrze się dzieje, że coś sprowadza nas z powrotem na Ziemię. Zresztą nie tylko my jesteśmy w ten sposób przywiązani do naszej planety. Powietrze, którym oddychamy, jest wśród nas, bo tak samo przyciąga je ziemska grawitacja. Przy okazji jest nad nim cała warstwa pozostałego powietrza, które nieustannie naciska od góry. Z tego powodu im bliżej powierzchni Ziemi, tym większe ciśnienie. I na odwrót.

Ostatni odcinek prowadzący na szczyt najwyższej góry świata – Mount Everestu – nazywany jest bajecznie strefą śmierci. Powyżej ośmiu kilometrów nad poziomem morza (do szczytu został jeszcze blisko kilometr) powietrze staje się na tyle rzadkie, że zaczyna brakować tlenu do oddychania. Ci, którzy cenią sobie wysoki poziom trudności (i śmierć), wciąż decydują się maszerować bez butli tlenowych, co jest możliwe, choć ryzykowne. I wycieńczające.

Ale oczywiście szczyt Mount Everestu – chociaż nie da się tam zbyt długo oddychać – wciąż nie jest w kosmosie (nie, jeśli podskoczycie na szczycie, to też się nie liczy).

Musimy oderwać się od Ziemi bardziej. Podróż na pokładzie komercyjnego samolotu (który lata na wysokości około 10 kilometrów) nie zagwarantuje nam tytułu astronauty. Polećmy jednak jeszcze ciut wyżej, a dotrzemy do kolejnej ciekawej granicy.

Wiecie już, że im wyżej, tym niższe ciśnienie. Linia Armstronga, ulokowana na wysokości około 18–19 kilometrów, to punkt, w którym ciśnienie atmosferyczne staje się tak niskie, że temperatura potrzebna do zagotowania wody wynosi… 37 stopni Celsjusza! Tak! Jest to wysokość, która wciąż nie zagwarantuje nam miana astronauty, ale przynajmniej możemy tam zostać ludzkim czajniczkiem.

Im wyżej, tym dziwniej i bardziej frustrująco się robi, jeśli chodzi o naszą kosmiczną podróż. Bo czasem wydaje się, że przecież już powinniśmy być w kosmosie – a tu ktoś mówi, że nie jesteśmy! Pamiętacie, jak mówiłem, że w latach sześćdziesiątych działo się dużo kosmicznych rzeczy i że człowiek skoczył z wysoka i wylądował? Wydarzyło się to w zasadzie jeszcze na przełomie lat pięćdziesiątych i sześćdziesiątych. W 1960 roku Joe Kittinger wzleciał balonem na wysokość 31 kilometrów. Mówimy już o wysokości, która powinna nam się kojarzyć z kosmosem. Widzimy krzywiznę Ziemi pod nami i czerń wszechświata wokół. Atmosfera jest już nieznośnie rzadka, co zresztą Joe poczuł na własnej skórze – rękawica w jego stroju została uszkodzona, a odsłonięta dłoń spuchła tak mocno, że powiększyła się dwukrotnie. Tego dnia wykonał on skok ze spadochronem, ustanawiając wysokościowy rekord, który pokonał dopiero Felix Baumgartner w słynnym skoku 50 lat później. Najlepszy wynik ma obecnie na koncie Alan Eustace – skok z wysokości 41 kilometrów. To pięć Everestów jeden na drugim, czyli wysokość, na której zdecydowanie nie da się ani oddychać, ani normalnie funkcjonować bez specjalnego kombinezonu, a widoki znacznie odbiegają od tego, co możemy zobaczyć nawet ponad chmurami w samolocie pasażerskim.

Żaden z tych ludzi nie był jednak oficjalnie w kosmosie.

Kosmos to poważna sprawa. Mamy nawet coś takiego jak traktat o przestrzeni kosmicznej – dokument powstał jeszcze pod koniec lat sześćdziesiątych i do dzisiaj podpisało go 109 państw. Wedle tego traktatu „przestrzeń kosmiczna” jest traktowana jako coś, co nie jest niczyją własnością. To, prawnie rzecz biorąc, miejsce, do którego wszystkie narody Ziemi powinny mieć jednakowy dostęp i nie mogą sobie ustanawiać tam żadnych własnych zasad. Jednak nawet ów traktat, określający kosmos jako wspólne dziedzictwo ludzkości, nie próbuje w ogóle zdefiniować, gdzie to wspólne dziedzictwo dokładnie leży! Gdy unosimy się nad Pałacem Kultury, to kiedy przestajemy być na terenie Warszawy w Polsce, a pojawiamy się nad Ziemią w kosmosie?

Klucz do rozwiązania zagadki leży w narzędziach, których używamy do eksplorowania tych wszystkich terenów. Nauka zajmująca się lotnictwem nie bez powodu nazywa się aeronautyką – łacińskie słowo „aer”, oznaczające powietrze, jest tutaj istotne. Samoloty nie tyle poruszają się w powietrzu, co dzięki niemu. Ich kształt, a w szczególności skrzydła, pozwala generować siłę nośną, która utrzymuje masę samolotu nad ziemią. Oczywiście maszyna wciąż musi o własnych siłach poruszać się w kierunku, w którym każe się jej lecieć, ale przecież nie ma żadnego silnika, który cały czas wypychałby ją w górę, prawda?

A jednak zdarza nam się trochę brać za pewnik fakt, że samolot… nie spada. Jest cały czas ściągany przez grawitację, ale jednocześnie podnoszony przez bombardujące go z dołu powietrze. To powietrze nie tylko zderza się z samolotem z ogromną siłą (w końcu ten leci bardzo szybko), ale też ma większe ciśnienie niż powietrze, które znajduje się nad samolotem (za to możemy podziękować kształtowi skrzydeł i sposobowi, w jaki rozdzielają powietrze na nierówne strumienie). Najważniejszy jednak jest fakt, że powietrze pozostaje kluczowe dla poruszania się nad ziemią. Skutecznie unosi wielotonowe żelastwo i chociaż wciąż musimy osiągnąć pewną minimalną prędkość, żeby ten efekt uzyskać, to jest ona w miarę rozsądna. Do czasu.

Powyżej wszystkich punktów, które wcześniej wymieniliśmy, nad Mount Everestem, linią Armstronga i czterdziestokilometrowym rekordem ludzkiego skoku, istnieje granica zwana linią Kármána. Wskazuje ona wysokość, na której powietrze jest już na tyle rzadkie, że nie możemy na nim niemal w ogóle polegać w lotnictwie. To granica, po której przekroczeniu aeronautyka zmienia się w astronautykę. Atmosfera i siła nośna przestają mieć znaczenie, a liczyć zaczyna się coś innego – czysta prędkość.

Dokładna wysokość linii Kármána zależy od różnych czynników. Ogólnie występuje ona gdzieś pomiędzy 70 a 90 kilometrami, chociaż przyjęło się ją utożsamiać z wartością 100 kilometrów. Jak proponował sam Theodore von Kármán – na którego cześć nazwano tę granicę – „okrągła wartość powinna być łatwiejsza do zapamiętania”. Jednak niezależnie od dokładnej wysokości (będzie ona zależeć między innymi od naszego położenia na Ziemi) zawsze chodzi w niej o to samo. To wysokość, na której poruszający się wzdłuż Ziemi obiekt musi utrzymywać swoją masę za pomocą samej prędkości.

Innymi słowy: musi lecieć szybciej, niż spada.

Co to właściwie znaczy? Mówiliśmy już o tym, że samoloty w teorii cały czas spadają – nieustannie są przyciągane przez Ziemię. Jednak równoważy to siła, z którą powietrze wypycha je do góry, dzięki czemu samolot może lecieć na stałej wysokości. Również wszystkie satelity orbitujące wokół Ziemi zawsze spadają, tyle że – w przeciwieństwie do samolotów – powietrze pomaga im w znikomym stopniu albo wcale. Gdyby Ziemia była płaska i satelita leciałby nad nią bez jakiejkolwiek siły, która popychałaby go do góry, stopniowo traciłby wysokość. Im cięższy satelita i im niżej jest, tym silniejsze przyciąganie. Nad okrągłą Ziemią dzieje się to samo – satelita cały czas traci wysokość, a typowe satelity, które znajdują się na niskiej orbicie, tracą mniej więcej pięć metrów wysokości w ciągu sekundy. Mają jednak pewną przewagę nad płaskoziemskimi satelitami – właściwość, którą mogą sprytnie wykorzystać. Zakrzywienie planety.

Powiedzmy, że stajecie w dowolnym miejscu na Ziemi i wyjmujecie nieskończenie długą sztywną miarkę wysuwaną z pojemniczka. To niemożliwa miarka, którą można dowolnie rozciągnąć choćby i w całym kosmosie i która będzie cały czas podążać w jednym kierunku.

Jeśli staniemy w jakimś punkcie na Ziemi i rozwiniemy naszą miarkę równolegle z podłożem, to przez jakiś odcinek będzie faktycznie podążała równo z powierzchnią. A przynajmniej tak będzie nam się wydawało – w końcu miarka jest równa, a Ziemia zakrzywiona, więc równoległość mamy zaledwie taką „na oko”, ale zostańcie ze mną. Nawet nasze oko bowiem jest w stanie zobaczyć stopniowo powiększającą się dysproporcję. Może i na początku nasze narzędzie sprawia wrażenie równoległego z powierzchnią planety, jednak im dalej, tym bardziej Ziemia zaczyna się oddalać – miarka zmierza wprost w kosmiczną przestrzeń (niezłomnie podążając w tym samym kierunku), a Ziemia stopniowo objawia przed nami swoją krzywiznę. Po mniej więcej ośmiu kilometrach miarka będzie pięć metrów nad ziemią.

Jeśli mam teraz tłumaczyć się z faktury na „magiczną miarkę”, to na swoją obronę przywołam fakt, że udało nam się dzięki niej określić, jak szybko powierzchnia Ziemi oddala się od tej wyimaginowanej linii. Powiedzmy, że teraz po tej samej linii wystrzelilibyśmy satelitę. Mamy go na takiej wysokości, że będzie spadał w tempie pięciu metrów na sekundę, ale wiemy też, że Ziemia oddali się od wyobrażonej linii o to samo pięć metrów na odcinku ośmiu kilometrów. Jeśli więc satelita pokona owe osiem kilometrów dokładnie w sekundę (czas, w którym straci pięć metrów wysokości), to tak naprawdę zachowa dokładnie tę samą wysokość nad powierzchnią planety! Kluczem jest prędkość: jeśli będzie zbyt mała, sprzęt zacznie się zbliżać do powierzchni; jeśli zbyt duża, zacznie uciekać, więc w praktyce wystrzelimy biednego satelitę w odmęty kosmosu.

Nie fantazjujmy może już jednak o rozpędzaniu satelity tak, żeby ten uciekł spod wpływu ziemskiej grawitacji, bo już samo rozpędzenie go do prędkości pozwalającej orbitować wokół planety nie jest wcale takie proste. Wysokość powyżej linii Kármána to nie przelewki. W końcu byłoby łatwiej, gdyby satelita mógł sobie skorzystać trochę z dobrodziejstw powietrza i siły nośnej – mógłby poruszać się o wiele wolniej – ale zasady poruszania się obiektów kosmicznych są zgoła inne niż tych, które zostały wirtuozami powietrza. Stąd też linia Kármána funkcjonuje jako brama do kosmosu w kilku organizacjach. Kiedy NASA zmodyfikowała zasady przyznawania tytułu astronauty i wręczyła zaległe wyróżnienia trzem pilotom, granica została ustalona na wysokości dokładnie 50 mil – około 80 kilometrów.

Owa granica jest jednak umowna – tak samo jak wiele innych. Traktat o przestrzeni kosmicznej nie uwzględnia żadnej konkretnej wysokości, bo jak twierdzą jego autorzy, żadna sytuacja nie wymagała określenia precyzyjnej granicy. Mimo że sprawa wydaje się dosyć delikatna – w końcu przestrzeń kosmiczna jest dla wszystkich, a wkroczenie w czyjąś przestrzeń powietrzną może być potraktowane jako akt agresji – żadna nacja nie nadużyła tego niedomówienia w drastyczny sposób. NASA, amerykańskie wojsko czy Międzynarodowa Federacja Lotnicza wyznaczają różne granice zazwyczaj powiązane z linią Kármána na rzecz definiowania własnych wyróżnień, rekordów itp.

Chociaż trudno sobie wyobrazić, żeby ktoś kiedyś psuł sobie nerwy o pojedyncze kilometry, to wraz ze zwiększaniem się naszej obecności poza powierzchnią Ziemi taka granica może się stawać coraz bardziej istotna. Plany firmy SpaceX zakładają, że w latach 2020–2030 liczba aktywnych satelitów na orbicie może wzrosnąć z obecnych 2000 do nawet 12 000! Stany Zjednoczone Ameryki jako pierwsze państwo na świecie wydzieliły Siły Kosmiczne Stanów Zjednoczonych jako osobne ramię militarne. Tego typu działania – jak choćby planowane powroty na Księżyc i lądowanie na Marsie – mogą sprawić, że intuicyjny podział na Ziemię i „resztę kosmosu” może w niektórych gałęziach ludzkiej działalności wydać się przedawniony i niewystarczający. Równocześnie jednak napociliśmy się już naprawdę sporo i teoretycznie udało nam się znaleźć jakąś odpowiedź na pytanie: „Gdzie kończy się Ziemia, a gdzie zaczyna kosmos?”, i trudno nie poprzybijać sobie piątek z uśmiechami na twarzy.

Jest tylko jeden problem. Wiemy, gdzie zaczyna się kosmos, ale… gdzie się kończy? Wiemy, że każda rzecz ma jakąś wielkość i swoje miejsce w przestrzeni. Wszystko – czy to my, czy Ziemia, czy cała galaktyka – znajduje się gdzieś.

A gdzie jest kosmos?

Widzicie, ciekawa rzecz z tą naszą ziemską granicą: możemy sobie dzięki niej podzielić rzeczy na te, które znajdują się na Ziemi, i na te poza nią. Według wcześniejszej definicji zorza polarna jest już czymś, co znajduje się w kosmosie! Ludzie obserwują zjawisko jako ziemskie, a jednak znajdujące się często powyżej linii Kármána. Ale co w tym dziwnego? Na co dzień przyzwyczajeni jesteśmy do widoku Księżyca, Słońca, planet i gwiazd zdecydowanie od nas oddalonych. Widzimy rzeczy, które nie znajdują się na Ziemi. Chociaż… czy na pewno?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Tu czy tam?


Jaka jest różnica pomiędzy naszymi rękami a Księżycem? Księżyc z pewnością jest oddalony od nas dużo bardziej niż nasze ręce. Ale już widok Księżyca oraz naszych rąk znajduje się dokładnie w tej samej odległości od nas. Dokładnie rzecz biorąc – w nas. W naszych oczach czy wręcz w naszych mózgach.

Ta książka może i jest bliżej niż dom sąsiada, który jest bliżej niż chmury, które są bliżej niż Księżyc, który jest bliżej niż Słońce, ale obraz wszystkich tych rzeczy, niezależnie od ich oddalenia, powstał w naszych głowach w tym samym momencie. Jedyne, co jesteśmy w stanie zobaczyć, to światło, które już spotkało się z naszym okiem.

Oczywiście jest różnica pomiędzy Księżycem a naszymi rękami. Światło z Księżyca jest starsze. Możemy sobie ustawić ręce zaraz przed twarzą i delektować się świeżym światłem, które dopiero co odbiło się od tych rąk i przebyło bardzo krótką drogę do naszych oczu. Mamy przed sobą obraz naszych rąk, jakimi były jakieś 0,0000000006 sekundy temu. Fotony, które dotarły do nas z Księżyca, musiały przebyć dłuższą drogę, ale teraz, w tym momencie, są z nami. To kosmiczne światło jest tutaj – nie tam. Kiedy patrzymy na Księżyc, to patrzymy na światło, które pochodzi z kosmosu, ale teraz, w momencie oglądania, jest ono dokładnie tu gdzie my. Na Ziemi.

Kosmos może i jest gdzieś tam, jednak w praktyce jego obraz jest tu. W pewnym sensie moglibyśmy powiedzieć, że dopóki jesteśmy na Ziemi, cały kosmos też jest na Ziemi – w końcu możemy doświadczyć tylko tej części wszechświata, która zdążyła do nas dotrzeć – chociażby w formie światła. Jeśli my nie możemy ruszyć do kosmosu, pozostaje czekać, aż kosmos przyjdzie do nas. I w taki właśnie sposób podczas obserwowania gwiazd widzimy owo światło z przeszłości; światło, które faktycznie przebyło długą drogę, ale w tym momencie jest z nami. Brzmi to trochę jak dziwna sztuczka z gier wideo. Te wszystkie bliskie i dalekie obiekty – nasze dłonie, drzewa w parku, gwiazdy – wszystko, co obserwujemy, tak naprawdę jest częścią tego samego płaskiego obrazu znajdującego się w naszym mózgu. Dopóki nie ruszamy się z Ziemi, dopóty mimo ustalonej granicy pomiędzy Ziemią a kosmosem naprawdę możemy powiedzieć, że niebo i kosmos to jedno.

Światło odbite od powierzchni Księżyca dociera do nas w nieco ponad sekundę. Nie wydaje się to dużo, ale już na przykład tak znaczące dla nas światło słoneczne podróżuje do Ziemi przez dobre osiem minut. To oznacza, że gdyby Słońce z jakiegoś powodu zniknęło, nie dowiedzielibyśmy się o tym przez kolejne osiem minut – tyle czasu potrzebowałyby ostatnie fotony, by do nas dotrzeć.

Niektóre osoby intuicyjnie mogą kojarzyć, że nawet jeśli nie widzimy, że coś się wydarzyło daleko od nas, to na pewno musimy poczuć jakieś inne konsekwencje tego faktu, prawda? Może i widzimy nieistniejące już od ośmiu minut Słońce, ale grawitacja się zmieniła, pojawiło się jakieś promieniowanie albo inne zjawiska. Problem w tym, że właśnie… nie!

Rzeczy w naszym uniwersum nie są w stanie wejść w interakcje z innymi rzeczami, jeśli najpierw nie pokonają dzielącego je dystansu. Widzimy rzeczy, które są daleko? Jasne, ale to światło musiało najpierw do nas dotrzeć. Słyszymy, jak ktoś krzyczy do nas z daleka? Tak, ta osoba wprawiła powietrze bezpośrednio obok siebie w ruch, który – niczym w dominie – popycha kolejne i kolejne molekuły powietrza. W końcu drgają i te bezpośrednio obok naszego ucha, czym poruszają nasz aparat słuchowy.

Rozmawiamy z ludźmi z drugiego końca świata przez internet? Informacje fizycznie pokonały całą tę drogę, pędząc przez łącza światłowodowe z ogromną, ale ograniczoną prędkością. Nic nie dzieje się natychmiast. Ziemia nie musi się stykać ze Słońcem, żeby być przez nie przyciąganą, jednak oddziaływanie grawitacyjne Słońca musi dotrzeć w pobliże Ziemi, żeby została mu ona poddana. Możemy wprawdzie powiedzieć, że nawet jeśli widzimy Słońce jeszcze osiem minut po jego zniknięciu, i tak nie zmienia to faktu, że gwiazda zniknęła. Jeśli jednak nie mamy żadnego sposobu, żeby się o tym dowiedzieć, zanim ta informacja do nas dotrze – gdybyśmy posiadali szpiega zaraz przy Słońcu, to nie byłby nam w stanie przesłać tej informacji szybciej – to czy nie znaczy to, że dla nas Słońce wciąż istnieje? Zanim cząsteczki niosące ze sobą informację o aktualnym stanie Słońca dotrą do nas, nic nie ma prawa się zmienić.

Ha, to się musieli naukowcy zdziwić, gdy odkryli splątanie kwantowe!

Fizyka kwantowa ma reputację czegoś dziwnego i trudnego do zrozumienia – głównie dlatego, że opisuje rzeczy, których na co dzień nie jesteśmy w stanie zobaczyć. Mamy pewne wyobrażenia o tym, jak działa wszechświat i co może się w nim wydarzyć, ale nikt nie powiedział, że nasze zmys­­ły mają nam pozwolić dostrzec prawdziwą naturę wszystkiego. Trudno na przykład obserwować rzeczy, które są bardzo, bardzo, ale to bardzo małe. A tych rzeczy jest bardzo, bardzo, ale to bardzo dużo.

Gdybyśmy chcieli osiągnąć najmniejszy możliwy rozmiar, który przewiduje w tym momencie nauka, musielibyśmy się zmniejszyć bardziej, niż musielibyśmy zwiększyć, by osiągnąć rozmiar naszego obserwowalnego wszechświata. W małym ziarnku piasku czai się świat tak samo niepojęcie ogromny jak ogrom galaktyk ponad naszymi głowami. W czymś, co wydaje nam się prostym pojedynczym obiektem, znajduje się cały osobny kosmos.

Ów kosmos to świat najmniejszych znanych nam cząstek. Takich, które zachowują się inaczej niż to, co zazwyczaj obserwujemy. To takie cząstki, które mogą przenikać przez ściany, i takie, które mogą się teleportować. Jako że wszystko, co duże, też składa się z owych cząstek, to jak najbardziej poprawnym wnioskiem jest, że teoretycznie duże rzeczy też mogłyby to wszystko robić. Problem w tym, że wtedy wszystkie cząstki wchodzące w skład tej dużej rzeczy musiałyby naraz – a jest ich naprawdę wiele – zachować się w dokładnie taki sam sposób. Szansa na to jest absurdalnie maleńka. Jedna cząstka w obliczu ogromnej całości, której jest częścią, nie może nawet zostać nazwana kroplą w morzu.

Jednym z zachowań cząstek kwantowych jest łączenie się przez nie w pary – splątywanie. Wyobraźcie sobie, że macie dwie piłeczki pingpongowe, z których jedna jest zielona, druga zaś czerwona. Ktoś ukrywa te piłeczki w osobnych zamkniętych pudełkach. Jeśli otworzycie jedno z pudełek i zobaczycie w nim czerwoną piłeczkę, to przy założeniu, że nikt nie próbuje was oszukać, możecie stwierdzić, że w drugim pudełku znajduje się druga piłeczka – zielona. Cząstki splątane kwantowo nie są więc identyczne. Chodzi po prostu o to, że na podstawie jednej z nich jesteśmy w stanie stwierdzić coś o drugiej, bo są częścią tego samego systemu. To trochę jak z sygnalizacją świetlną. Jeśli pieszy spojrzy na światło dla samochodów – które przejeżdżają przez jego przejście – i zobaczy, że jest zielone, to może założyć, że jego własne światło jest czerwone.

Oczywiście, gdyby ten przykład był wszystkim, to stwierdzilibyście, że nie ma w tym nic wyjątkowego. Einstein też tak uważał. Stwierdził, że owe cząstki kwantowe są właśnie jak piłeczki pingpongowe. Jeśli ktoś nadał im wcześniej jakieś właściwości (jedna jest czerwona, druga zielona) i umieścił je w pudełkach, to co w tym szczególnego? Ale tu właśnie pojawia się haczyk. Cząstki kwantowe, w przeciwieństwie do piłeczek, nie mają z góry ustalonych cech. Mówimy tu o cząstkach, które rządzą się prawami kwantowymi. Dopóki ich nie zmierzymy, nie wiemy, jaki mają „kolor”. Ba, nie chodzi nawet o to, że nie wiemy!

One po prostu nie mają „koloru” przed momentem zmierzenia.

Z piłeczkami jest tak, że nawet jeśli nie otworzyliśmy jeszcze pudełka i nie wiemy, która piłeczka tam jest, nie zmienia to faktu, że ona tam jest. Ma już swój kolor, chociaż my go nie znamy. Z cząstkami kwantowymi jest tak, jak gdyby piłeczka zyskiwała swój kolor dopiero wtedy, kiedy otworzymy pudełko. Wskazują na to wielokrotne eksperymenty. Jakby tego było mało, przy tak małych obiektach musimy zacząć traktować sam akt obserwacji jako fizyczną rzecz. Bo przecież żeby coś zbadać, trzeba tego jakoś dotknąć, prawda? A może chcemy tylko popatrzeć? Nie ma sprawy – wystarczy jedynie dotknąć tego światłem. Szturchnąć fotonem, bo jak inaczej mamy coś zobaczyć? Każda taka interakcja decyduje o stanie cząstki. Tak po prostu działa kwantowy świat – to czyni splątanie wyjątkowym.

Dwie splątane cząstki to coś innego niż dwie piłeczki, które od początku mają określoną barwę i relację między sobą. Każda z cząstek zyskuje wartość dopiero przy jej mierzeniu. Cząstka ma 50% szans na zostanie „zieloną” albo „czerwoną”, kiedy otwieramy pudełko – i mówię tu o zyskaniu tej cechy!

To znaczy, że kiedy otwieramy pudełko i cząstka staje się „zielona”, to jednocześnie cząstka w drugim pudełku ma 100% szansy, by stać się „czerwoną”, kiedy ją zaobserwujemy. Ale… skąd wie, że ma się taka stać? Nieważne, gdzie znajdują się te cząstki – wpływ jednej splątanej cząstki na drugą jest natychmiastowy.

Najbardziej fascynująca rzecz związana ze splątaniem kwantowym polega na tym, że sugeruje ono natychmiastowe przesyłanie informacji. Skoro wynik pierwszej obserwacji jest losowy, a wynik drugiej zależny od wyniku pierwszej, to cząstki muszą być w jakiś sposób powiązane. Informacja wydaje się pokonywać przestrzeń w mgnieniu oka, za nic mając sobie nawet tak absolutny limit jak prędkość światła – żadna przeszkoda nie ma znaczenia. Jeśli umówimy się, że jedna osoba dokona pomiaru o konkretnej godzinie, a druga ułamek sekundy później, a potem spotkamy się i porównamy wyniki, to zauważymy, że jedna z cząstek musiała wpłynąć na drugą szybciej, niż pozwala na to maksymalna prędkość przesyłania informacji. Ale o tym dowiadujemy się… dopiero po fakcie.

Pomyślcie. Powiedzmy, że mierzę cząstkę i dostaję wynik: „czerwony”. Czy to oznacza, że druga będzie „zielona”? Jasne, ale to wiedziałem już wcześniej – to nie jest nowa informacja. Nową informację otrzymałbym, gdybym na przykład wiedział, że moja cząstka jest „czerwona” dlatego, że moja koleżanka zmierzyła już swoją i dostała wynik „zielony”. Ale skąd mam to wiedzieć? Równie dobrze to ja mogłem przeprowadzić pierwszy pomiar i dostać „czerwoną” cząstkę tylko przypadkiem.

Otrzymując dany wynik, nie jestem w stanie stwierdzić, czy jest on przypadkowy, czy wynika z faktu, że przeprowadziłem pomiar jako drugi. Chociaż po spotkaniu się (albo zdzwonieniu) możemy ustalić, że wyniki są powiązane i cząstki faktycznie musiały wpłynąć na siebie natychmiast, to zanim spotkanie będzie miało miejsce, nie jesteśmy w stanie zauważyć niczego, co zrobi druga osoba. Kwantowe splątanie wciąż sugeruje nam jakiś sposób przenoszenia informacji, którego nie rozumiemy, jakąś tajemniczą drogę ekspresową. Niestety nie możemy użyć tego efektu do komunikacji szybszej niż prędkość światła. Nie możemy manipulować wynikiem – jest on zawsze losowy – no i nie ma możliwości stwierdzenia, kto pierwszy dokonał pomiaru.

Przestrzeń, mimo usilnych starań kwantowych sztuczek, wciąż wydaje się opierać na tym, jak szybko dwa punkty mogą się ze sobą porozumieć. A informacja jest budulcem życia i wszystkiego, co ma miejsce we wszechświecie.

Ta sama informacja jest wciąż ograniczona przez prędkość światła.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Trwa ładowanie kosmosu…


Dotarliśmy do pewnej fundamentalnej cechy wszechświata – jego lokalności. Wszystko, co dzieje się w naszym życiu, i wszystko, co obserwujemy w kosmosie, wydaje się podlegać jednej zasadzie. W prawdziwą dwustronną interakcję mogą wchodzić tylko rzeczy lub siły, które znajdują się bezpośrednio obok siebie. A jeśli coś jest ze sobą powiązane na odległość, wynika to z faktu, że różne oddziaływania (grawitacyjne, elektromagnetyczne itp.) docierają od jednego do drugiego obiektu.

Nawet w całkowicie pustej przestrzeni światło jest w stanie poruszać się z określoną, nieprzekraczalną i maksymalną prędkością 299 792 458 metrów na sekundę. 1 080 000 000 kilometrów na godzinę. Liczba wydaje się gargantuiczna – na tyle duża, żeby wszystko na Ziemi zobaczyć natychmiast. A jednak im dalej w kosmos, tym bardziej istnienie tego limitu zaczyna mieć znaczenie! Osiem minut do Słońca? No cóż, co powiecie na milion, miliard, 10 miliardów lat do wybranej galaktyki? Prędkość światła jest na tyle namacalnym limitem, że na tak skrajnych odległościach zaczyna się pojawiać przerażająco oczywisty problem. Nie mamy pojęcia, co dzieje się we wszechświecie poza horyzontem! Jeśli coś jest tak daleko, że światło jeszcze do nas nie dotarło przez cały czas istnienia uniwersum, to po prostu tego nie widzimy, nie czujemy i dla nas to nie istnieje.

I może nie zaistnieć nigdy.

Granica, o której mówimy, wyznacza nasz obserwowalny wszechświat. To część uniwersum, która miała na nas jakikolwiek wpływ. Obserwowalny wszechświat nie jest jednym miejscem. To po prostu nazwa ograniczonego obszaru kosmosu, który jest widoczny w konkretnym momencie z wybranego punktu we wszechświecie. Jako że my, ludzie, znajdujemy się mniej więcej w tym samym miejscu, mówimy o jednym obserwowalnym wszechświecie – naszym. W praktyce jednak każdy punkt ma swój własny obserwowalny wszechświat, w którego centrum się znajduje. Gdybyśmy byli na Marsie, widzielibyśmy trochę więcej kosmosu z jednej strony – bo musieliśmy się w tę stronę przemieścić z Ziemi – ale stracilibyśmy z drugiej strony, od której się oddaliliśmy.

Część wszechświata, którą można zaobserwować, jest inna w każdym miejscu, ale stały jest jej rozmiar – obserwowalny wszechświat z każdej perspektywy będzie tak samo duży, ponieważ jego wielkość jest zależna od prędkości światła i czasu, który światło miało na podróż.

Wiemy, że prędkość światła (w próżni) wynosi 299 792 458 metrów na sekundę. Rok świetlny to dystans, który światło jest w stanie pokonać w trakcie jednego ziemskiego roku – około 9,5 biliona kilometrów. Najdalsza planeta naszego Układu Słonecznego, Neptun, nie jest odległa nawet o jeden dzień świetlny, a co dopiero cały rok! Światło z Neptuna potrzebuje około czterech godzin na dotarcie do Ziemi.

Nawet światło ma swoje limity – potrzebuje czasu, żeby podróżować. Wiek wszechświata szacowany jest na mniej więcej 13,8 miliarda lat, co oczywiście oznacza, że światło ze wszelakich zakamarków kosmosu miało tylko tyle czasu, żeby panoszyć się po przestrzeni. To sugerowałoby, że prawa fizyki nie pozwalają nam patrzeć dalej niż na odległość 13,8 miliarda lat świetlnych. To najdalsze światło, które jesteśmy w tym momencie w stanie zobaczyć. Istnieje jednak parę haczyków.

Sytuacja byłaby najprostsza, gdyby w naszym wszechświecie po prostu wszystko stało w miejscu. Ładnie, cierpliwie i zen. Wyobraźmy sobie taki stan rzeczy: kosmos od zawsze jest taki sam. Gwiazdy, planety i galaktyki znajdują się na swoich miejscach, oddalone od siebie o jakieś stałe odległości – wszechświat po prostu urodził się w takiej, a nie innej konfiguracji.

Jesteśmy wtedy tu, w naszym kosmicznym punkcie, w momencie powstania wszechświata (my, Ziemia i wszystkie inne znane nam obiekty jakimś cudem też już istnieją). Przez niewyobrażalnie krótką chwilę nie widzimy nic – biorąc pod uwagę prędkość światła, jest to chwila, której jako ludzie praktycznie nie jesteśmy w stanie zarejestrować, bo światło z jakiejkolwiek pobliskiej lampy czy latarni dotrze do nas niezwykle szybko. Ale już na przykład wspomnianego wcześniej Słońca nie zobaczymy przez najbliższe osiem minut – jesteśmy na początku historii wszechświata, więc nasza gwiazda, tak samo jak wszystko inne, dopiero zaczęła emitować swoje światło, które zmierza w naszym kierunku. Logiczne byłoby więc stwierdzenie, że w każdym momencie możemy w dowolnym kierunku zerknąć tylko tak daleko w latach świetlnych, na ile pozwala na to wiek naszego uniwersum.

Gdyby tak miały się sprawy, to powiedzielibyśmy, że nasze obserwowalne uniwersum ma w tym momencie promień około 13,8 miliarda lat świetlnych, prawda? To wydaje się mieć sens. Ale co by to była za zabawa bez wspomnianych wcześniej haczyków!

Po pierwsze: wszechświat nie jest stały.

Dodajmy do mieszanki jeden składnik: ruch. Wiemy, że większość galaktyk oddala się od nas. Powiedzmy, że jedna z nich znajduje się 10 miliardów lat świetlnych od nas i emituje światło. W tym samym czasie, w którym odbywa ono swoją mozolną podróż, galaktyka, która je wyemitowała, oddala się od nas. Co wydarzyłoby się po odczekaniu 10 miliardów lat? Jak łatwo się domyślić, ta galaktyka byłaby już gdzieś indziej, dalej od Ziemi! Ale jednocześnie dotrze do nas jej widmo. Widzimy to, co kiedyś było w tym punkcie – nie to, co jest tam teraz. Odbieramy światło, które pochodzi z przeszłości.

I światło, które jest rozciągnięte.

Kojarzycie to zjawisko: obok was przejeżdża karetka na sygnale, a gdy zaczyna się oddalać, ton sygnału zaczyna być coraz niższy? To efekt Dopplera. Fale dźwiękowe docierają do nas nieustannie, ale przez to, że ich źródło się oddala, dotarcie każdej kolejnej wibracji zajmuje więcej czasu. Częstotliwość drgania jest więc mniejsza – fala się wydłuża, a jeśli mówimy o dźwięku, odczuwamy to jako obniżenie tonu.

Tak jak niska częstotliwość dźwięku jest przez nas odbierana jako niższy ton, tak w wypadku światła widzialnego niższa częstotliwość to inna barwa – za czerwoną odpowiadają najdłuższe fale światła widzialnego. Zatem jeśli światło się od nas oddala i byłoby to dla nas mierzalne zjawisko – a światło też obserwujemy jako fale – zaobserwowalibyśmy je dzięki temu, że światło stawałoby się bardziej czerwone niż normalnie.

Światło, które zacznie do nas docierać z tej odległej i poruszającej się galaktyki, będzie więc światłem starym, ale też przesuniętym ku czerwieni. Jego fale będą rozciągnięte, ponieważ każde kolejne drganie musiało przebyć dłuższą drogę. Odbieramy je więc jako fale o niższej częstotliwości, a stopień tego obniżenia pozwala nam ocenić szybkość oddalania się od nas danej galaktyki.

Oczywiście i tu znajdziemy kolejny limit! Uniwersalne prawo, które nigdy nie zostało obalone: prędkość światła jest absolutna – nic nie może poruszać się szybciej niż światło w próżni. Jeśli więc nawet jakiś odległy obiekt ucieka od nas z prędkością niewiele mniejszą niż prędkość światła, to oznaczałoby, że w tym momencie może się znajdować najdalej jakieś 28 miliardów lat świetlnych od nas – bo zaczął emitować światło w odległości 13,8 miliarda lat świetlnych i oddalił się w tym czasie dwukrotnie, podróżując z maksymalną prędkością. Jak rozpoznajemy, że się oddalił? Nawet jeśli widzielibyśmy tylko jego stare światło sprzed 13,8 miliarda lat, to na podstawie przesunięcia ku czerwieni tego światła bylibyśmy w stanie ocenić prędkość oddalania się obiektu i jego odległość od nas. Problem w tym, że kiedy obserwujemy te najstarsze widma, na przykład pierzchających z naszego podwórka galaktyk, ich przesunięcie sugeruje, że oddalają się od nas szybciej, niż pozwala na to prędkość światła! To jest oczywiście niemożliwe, więc albo coś jest nie tak, albo dzieje się coś innego. Coś, na co prawo o nieprzekraczalnej prędkości światła by pozwalało.

Galaktyki nie muszą przekraczać tej prędkości, jeśli to przestrzeń pomiędzy nimi a nami rozszerza się tak bardzo, że rosnący dystans faktycznie wydaje się przekraczać prędkość światła. Tak naprawdę nie możemy tu jednak mówić o prędkości. Nic nie porusza się przez przestrzeń i przestrzeń też się nie porusza – po prostu się rozszerza.

Przez cały ten czas, kiedy zadajemy sobie pytanie: „Gdzie jest kosmos?”, zastanawiamy się nad jego granicami, nad położeniem różnych rzeczy. Ale gdzie te rzeczy są? Czym jest przestrzeń, w której rzeczy niejako zajmują miejsce? Czym jest rzecz, która nadaje materii właściwość bycia gdzieś?

Mogłoby się wydawać, że to pytanie nie ma sensu – aż do momentu, w którym zdajemy sobie sprawę, że przestrzeń najwyraźniej jest czymś. Musi być czymś, ponieważ ma swoje własne zachowania i właściwości. Zakrzywia się, zagina, rozszerza. A my wraz z nią. Rozszerzanie się jest podstawowym elementem teorii Wielkiego Wybuchu, która jest naszą ulubioną teorią powstania wszechświata nie tylko dlatego, że fajnie brzmi. Kolejne i kolejne odkrycia zgodnie pasują do tego modelu wszechświata, a ekspansja jest tu jedną z najważniejszych wskazówek. Żeby zrozumieć, na czym polega rozszerzanie się wszechświata i przestrzeni, wróćmy jeszcze na moment do początku wszechświata. Tym razem nie będzie to dziwny, hipotetyczny początek. Będzie to początek, który ma sens.

Wielki Wybuch to nie jest tak naprawdę wybuch. Słowo „wybuch” odnosi się do początku rozszerzania się wszechświata. Nie chodzi tu o jakąś eksplozję, która ma miejsce w konkretnym miejscu i która rozrzuca odłamki materii równomiernie wokół siebie. Wielki Wybuch to raczej Wielkie Rozdęcie – moment, w którym przestrzeń zaczyna się rozszerzać.

Na samym początku cała materia, która dziś składa się na istnienie wszechświata, jest po prostu skupiona w mniejszej przestrzeni. Jest nieskończenie gęsta, wszędzie jest jej tyle samo. Nie mówimy tu o gwiazdach czy planetach. To fundamentalna bezładna forma energii, kosmiczna zupa o niewyobrażalnie wysokiej temperaturze. Poszczególne punkty są praktycznie nieodróżnialne od siebie.

Kiedy przestrzeń zaczyna się rozszerzać, wszędzie robi się coraz więcej miejsca – zupa się rozrzedza, temperatura maleje. Dopiero dobre kilkaset tysięcy lat po rozpoczęciu owego procesu warunki zaczynają sprzyjać temu, żeby wszystkie – stopniowo wyłaniające się z gęstego wywaru – elementy mogły zacząć wchodzić ze sobą w interakcje.

Pomyślcie o tym, że od samego początku punkt w przestrzeni, w którym znajdujemy się my – choć nie ma tam jeszcze Ziemi – istnieje! Pomiędzy nim a innymi punktami pojawiają się kolejne, sprawiając, że nasz dystans od każdego innego istniejącego wcześniej punktu też zaczyna się zwiększać, mimo że nie poruszamy się ani my, ani inne punkty. Pomiędzy nimi a nami jest po prostu coraz więcej miejsca. A miejsce jest czymś – czymś, przez co światło i każde inne oddziaływanie musi się przedostać, jeśli ma mieć wpływ na cokolwiek innego.

Po pewnym czasie tego gwałtownego rozrostu – kolejne kilkaset tysięcy lat później – następuje ważny moment. Do tej chwili uniwersum było tak gęste i gorące, że wszelkie wyemitowane fotony (cząstki światła) bardzo szybko wchodziły w kolizję z innymi obiektami; teraz natomiast następuje epoka, w której fotony mogą poruszać się swobodniej i docierać do odleglejszych punktów.

Fotony, które zostały wtedy wyemitowane przez coś odpowiednio blisko nas położonego, dotarły do nas jakiś czas później – zostały odebrane i stały się historią. Ale oczywiście i wtedy, na tym wczesnym etapie istnienia wszechświata, istniały też obiekty znajdujące się znacznie dalej. Światło rozpoczęło podróż z tak odległych punktów, że zanim pokonało dystans pomiędzy macierzystym punktem a nami, powstało na tyle dużo przestrzeni, że fotony nadal nie dotarły do celu podróży (nas). Gdyby wszechświat był stały (nie rozszerzał się), podróż zostałaby już zakończona.

Ekspansja jest tak szybka, że owo światło – światło z początku Wielkiego Wybuchu, oddalone od nas wtedy o kilkadziesiąt milionów lat świetlnych – po mozolnej tułaczce dociera do nas… teraz. W tym momencie jesteśmy w stanie zobaczyć sygnały docierające do nas z tego odległego momentu w historii kosmosu. Nazywamy je kosmicznym promieniowaniem tła. Nie dostrzegamy go gołym okiem – uległo przesunięciu ku czerwieni tak bardzo, że nie jest już w częstotliwości światła widzialnego. Teraz, po tym ogromnym rozciągnięciu, odbieramy je jako mikrofale. Jest to najstarsza rzecz, którą możemy zaobserwować i zbadać. Pozostałości po zupełnie innej epoce w dziejach całego wszechświata i przewidywalny efekt teorii Wielkiego Wybuchu.

I chociaż owo promieniowanie ma 13,8 miliarda lat i przebyło dystans mniej więcej 13,8 miliarda lat świetlnych, to gdyby nie rozszerzająca się przestrzeń, odległość do pokonania byłaby dużo mniejsza. Pierwotnie punkty, które wyemitowały to promieniowanie, były znacznie bliżej punktu, w którym znajdujemy się my, a co więcej – teraz znajdują się one dużo dalej! Oceniając stopień rozciągnięcia fali, jesteśmy w stanie stwierdzić, że teraz te miejsca w kosmosie znajdują się jakieś 46 miliardów lat świetlnych od nas. My oczywiście nie widzimy tak daleko. Nie widzimy tych punktów takimi, jakie są teraz, bo światło nie jest w stanie podróżować tak szybko, ale logiczny wniosek stanowi to, że owe punkty istnieją. Mamy coś, co jest z nimi powiązane – mimo że jest to sygnał z czasów, kiedy były one bliżej – i tym samym stwierdzamy, że nasz wszechświat ma promień co najmniej 46 miliardów lat świetlnych.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Jak duże jest wszystko?


W całym naszym rozważaniu o tym, gdzie jest kosmos, zapomnieliśmy chyba o jednej kluczowej kwestii. Jakie jest w ogóle znaczenie słowa „kosmos”? Intuicyjnie zaczęliśmy od myślenia o przestrzeni kosmicznej, o tym, co jest poza Ziemią, ale przecież Ziemia też jest częścią kosmosu!

Bardzo łatwo jest spojrzeć na niebo i pomyśleć o nim jak o swego rodzaju barierze. W pewnym sensie patrzymy na kosmos przez szybkę – całe światło, które obserwujemy, musi się przedostać przez ziemską atmosferę, ale w praktyce owa szybka to przecież nic więcej jak gęsta warstwa gazu. Warstwa, która oczywiście przed czymś nas chroni, bo wystarczy popatrzeć na znajdujący się obok nas Księżyc. Nasza przyjacielska skała, sprawiająca wrażenie pustej i zimnej, w rzeczywistości potrafi się nagrzać do ponad 100 stopni Celsjusza! Jednocześnie, kiedy jakaś część Księżyca nie jest oświetlona przez Słońce (a noc trwa tam około dwóch ziemskich tygodni), temperatura może spaść do prawie −200 stopni Celsjusza! Nasza niebieska gazowa szybka absorbuje dużą część promieni słonecznych w ciągu dnia, w nocy z kolei pomaga utrzymać ciep­­ło do kolejnego poranka.

To oczywiście znaczy dla nas bardzo wiele, ale nie zmienia faktu, że gaz wciąż jest tylko gazem. Nie patrzymy na kosmos z jakiegoś innego miejsca – jesteśmy w kosmosie i zwiedzamy go na naszej dryfującej kuli, czy tego chcemy, czy nie. Słowo „kosmos”, które kiedyś oznaczało „dom” lub „porządek”, dziś oznacza po prostu „wszystko”. I jeśli chcemy zadać pytanie: „Gdzie jest wszystko?”, odpowiedź, która się nasuwa, to: „Wszystko to jedyne, co jest, wszystko jest wszędzie, wszystko nie może być gdzieś, bo to oznaczałoby, że poza wszystkim jest coś innego, a to nie ma sensu”.

No dobra!

To brzmi jak odpowiednio racjonalne stwierdzenie, żebyśmy absolutnie nie dali sobie spokoju i chcieli koniecznie podać je w wątpliwość, więc nie zwlekajmy.

Bo czy na pewno wszystko… jest wszędzie?

Mówiliśmy dużo o tym, że jesteśmy w stanie zobaczyć tylko te obiekty, których światło zdążyło do nas dotrzeć. Nasz obserwowalny kosmos jest skończony, ale nie ma żadnego powodu, by myśleć, że poza tą granicą nie ma… więcej kosmosu. Wiemy w końcu, jak szybko potrafi się rozszerzać wszechświat – tak szybko, że dwa obiekty mogą oddalać się od siebie z prędkością większą niż prędkość światła, a im większy dystans, tym większa owa prędkość. Wiemy więc, że znany nam wszechświat zdążył się rozszerzyć do dużo większych rozmiarów, niż mógłby, gdyby to rozszerzanie było ograniczone prędkością światła (a jak wiemy – nie jest).

Ale do jak dużych? Ile jeszcze kosmosu leży za granicami tego, co możemy zobaczyć? Tak… trochę więcej? Dwa razy więcej? Sto razy więcej?

Nieskończenie więcej?

Mam wrażenie, że nieskończoność wszechświata – jako jedna z wielu nieintuicyjnych i niewyobrażalnych naukowych idei – jest na pierwszym miejscu rankingu „Top 10 niemieszczących się w głowie rzeczy, które akceptujemy”. Przyzwyczailiśmy się do założenia, że wszechświat jest nieskończenie wielki, że ogarnia wszystko, co tylko możliwe. Że gdziekolwiek by pójść i spojrzeć, tam zawsze będzie coś nowego. I oczywiście może tak być, ale… nie musi! Bo wszechświat wcale nie musi być nieskończony.

„Jak to!?” – spytacie. Każdy wszechświat, choćby był niewyobrażalnie wielki, ale skończony, musiałby mieć jakieś granice. Jak by wyglądały? I przede wszystkim – co byłoby za nimi? Nic? Coś… innego? Zanim odpowiemy na to pytanie, musimy rozpatrzyć jeszcze jedną możliwość. Wszechświat może być skończony, ograniczony, może mieć określony rozmiar i jednocześnie nie mieć zupełnie żadnej granicy, końca czy brzegu. Jest to, wbrew jakiejkolwiek intuicji, całkowicie sensowna opcja.

Oczywiście fakt, że wszechświat się rozszerza, jest tutaj wciąż jak najbardziej na miejscu. Kosmos może być skończony, ale coraz większy i większy. Naszym podstawowym ograniczeniem w tej wersji byłby więc fakt, że skoro nawet światło nie jest w stanie pokonać pewnych dystansów, to tym bardziej my nie pokonamy ich w jakimkolwiek statku kosmicznym. Powiedzmy jednak – na potrzeby nauki – że mamy statek kosmiczny, który pozwoli mam zignorować rozszerzanie się kosmosu. I tak oto, pędząc i eksplorując coraz to dalsze galaktyki i mgławice, obserwując gwiazdy i planety, w końcu docieramy… do tego samego miejsca, w którym zaczęliśmy!

Ani razu nie zmieniliśmy kierunku, a jesteśmy znów tutaj, na Ziemi.

W tej osobliwej sytuacji mamy do czynienia ze wszechświatem, który jest skończony, ale nie ma granic. I gdyby się tak nad tym zastanowić… nie wydaje wam się to znajome?

W 1522 roku zakończona została pierwsza, trzyletnia wyprawa dookoła świata. Blisko trzystuosobowa załoga pięciu okrętów wyruszyła z Hiszpanii na zachód, po drodze udokumentowała spotkanie z plemieniem gigantów (którzy ponoć mieli cztery metry wzrostu, ale paręset lat później okazało się, że tylko dwa), zaliczyła kilka buntów na pokładach, zbratała się z tubylcami na Filipinach, usilnie przekonywała wszystkich do chrześcijaństwa (poprzez palenie chat tych, którzy nie chcieli dać się przekonać), stoczyła bitwę, przegrała bitwę i uciekła, aż w końcu dotarła z powrotem do Hiszpanii. Z 270 marynarzy zostało jedynie 18. Przewodził im Juan Sebastián Elcano (pierwotny dowódca, Ferdynand Magellan, zginął w bitwie), tym samym zaliczając się do grona osób, które jako pierwsze dokonały podróży dookoła świata. Dramatycznej, wyniszczającej, trzyletniej morskiej podróży. Ciekawe, co by pomyśleli jej uczestnicy, gdyby im powiedzieć, że w 1961 roku Jurij Gagarin okrąży Ziemię w metalowej puszce i bezpiecznie wyląduje.

I to po niecałych dwóch godzinach.

Te i niezliczone inne wokołoziemskie rejsy mają oczywiście jedną wspólną cechę. Pokazują, że jeśli zwrócimy się w dowolną stronę na planecie i będziemy nieprzerwanie w nią zmierzać, prędzej czy później wrócimy w miejsce, z którego wyruszyliśmy. Możemy powtarzać ten proces, a efekt zawsze będzie taki sam, co nie jest dla nas niczym dziwnym. Ziemia ma skończoną powierzchnię bez żadnych granic. To znaczy nie ma żadnych granic, jeśli myślimy o powierzchni Ziemi jako o czymś dwuwymiarowym. Gdybyśmy byli ograniczeni do eksplorowania samej ziemskiej powierzchni, to nigdy też nie bylibyśmy w stanie dotrzeć do żadnej granicy. Widzieli­byśmy, że Ziemia jest skończona, ale też bezgraniczna.

Powierzchnia Ziemi jest dosyć ciekawym zjawiskiem. W zasadzie to nawet nie ona sama, ale w ogóle powierzchnie różnych obiektów. Spójrzmy na Ziemię: gdyby nie fakt, że mamy tu różne góry, doliny i tak dalej, gdyby wierzchnia część naszej planety była po prostu idealną równiną, bylibyśmy w stanie pokonać ją całą, poruszając się wyłącznie w dwóch wymiarach, prawda? Prawo – lewo, przód – tył – tylko tyle nam potrzeba, żeby postawić stopę w każdym zakątku równiusieńkiej Ziemi. Tak, cała planeta jest trójwymiarowa i ma objętość, możemy się wkopać głębiej i odkrywać inne jej elementy, jednak powierzchnia jest tylko jedna. Powierzchnia Ziemi jest dwuwymiarowym kształtem osadzonym w trójwymiarowym świecie. Powierzchnia jest dwuwymiarowa, choć jest częścią trójwymiarowej kuli. To rodzi ciekawą sytuację!

Oczywiście, gdy patrzymy na Ziemię z kosmosu, musimy posługiwać się trzema wymiarami, żeby wskazać dokładną lokalizację punktu na powierzchni planety. Ale żeby wskazać lokalizację tego samego punktu, jeśli obserwujemy go z perspektywy samej powierzchni, potrzebujemy już tylko dwóch wymiarów. Możemy wiedzieć, że nasza planeta jest kulą, lecz to wciąż nie zmienia faktu, że jej powierzchnia jest, geometrycznie rzecz biorąc, czymś dwuwymiarowym, co jest zakrzywione w trzecim wymiarze.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Wszechświat

może być skończony, ograniczony, może mieć określony rozmiar i jednocześnie nie mieć zupełnie żadnej granicy, końca czy brzegu.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Okej. Trochę to pogmatwane, ale spokojnie – będzie jeszcze gorzej. Bo co by się stało, gdyby nasz wszechświat był trójwymiarową powierzchnią czterowymiarowej „kuli”?

Co, gdyby cały kosmos był czymś trójwymiarowym, ale zakrzywionym w czwartym wymiarze?

Zabawna rzecz polega na tym, że chociaż dla nas – trójwymiarowych istot – pojęcie czegoś takiego jak czwarty kierunek w przestrzeni jest czymś nieopisywalnym, z perspektywy matematyki to nic więcej jak po prostu… dodanie kolejnego kierunku. Kolejnej wartości, która jest potrzebna, żeby opisać dokładne położenie czegoś.

A gdyby nasza egzystencja ograniczała się tylko do dwóch kierunków? Wyobraźcie sobie dwuwymiarową istotę, która żyje na powierzchni Ziemi. Patrzymy na nią z góry, czyli niejako spoza jej wymiaru – ona nie jest w stanie odwzajemnić spojrzenia. Porusza się w prawo albo w lewo, w przód i w tył, ale nie może się poruszać w tym trzecim kierunku – w górę ani w dół. Co więcej, nie tyle nie może się poruszać, co w zasadzie nie widzi też niczego, co się w tym kierunku znajduje (na przykład nas), bo jej egzystencja i percepcja są ograniczone do dwóch wymiarów. Gdyby ta hipotetyczna istota szła w jedną ze stron wystarczająco długo, to oczywiście prędzej czy później wróciłaby w miejsce, z którego zaczęła.

Czego by jednak nie wiedziała? Tego, że jest znacznie więcej Ziemi teoretycznie w zasięgu jej dłoni – gdyby nie fakt, że nie potrafi pojąć idei trzeciego wymiaru. Nasza istota nie może kopać dziur ani podskakiwać. Gdyby nawet taką istotę ktoś z trzeciego wymiaru chwycił i przeniósł ją w tym trzecim kierunku (na przykład pod ziemię), ona dalej mogłaby poruszać się tylko w prawo i w lewo oraz w przód i w tył. Świat wokół niej byłby jednak nie do poznania, bo znajdowałaby się w zupełnie innej płaszczyźnie i bez możliwości powrotu do domu.

Dla dwuwymiarowej istoty ta jedna dwuwymiarowa powierzchnia Ziemi stanowiła po prostu… wszystko. Całkowicie zrozumiały kosmos. Była dla niej całym światem, który jednak nie był nieskończony – zapętlał się, pozornie bez możliwości opuszczenia go w jakikolwiek sposób. Dla kogoś, kto ogląda świat w trzech wymiarach, był to zaledwie jeden z nieskończenie wielu wycinków. Oczywiście trudno jest pomyśleć o naszym trójwymiarowym świecie jak o jakimś zaledwie „wycinku”. Przecież tak dużo tutaj głębi, przestrzeni i w ogóle! Ale jednocześnie gdyby istniał czwarty wymiar przestrzeni, tego wszystkiego byłoby po prostu niewyobrażalnie więcej.

Jeśli nasz wszechświat byłby trójwymiarową powierzchnią czterowymiarowego obiektu, dla nas byłaby to skończona, zapętlona powierzchnia. Wszechświat byłby dosłownie jak powierzchnia Ziemi, tylko o wymiar wyżej. Wszechświat stanowiłby powierzchnię… czegoś. A że my jesteśmy w stanie zobaczyć i pojąć tylko te trzy kierunki, nigdy nie ujrzelibyśmy owego czterowymiarowego czegoś w całej okazałości.

Gdyby ktoś przeciągnął nas w czwartym kierunku, świat dalej byłby trójwymiarowy, ale zupełnie nie do poznania. Przenieślibyśmy się po prostu do innej płaszczyzny. Gdyby tak było, pytanie: „Gdzie jest kosmos?”, nabrałoby poniekąd zupełnie innego znaczenia – mogłoby się okazać, że wszechświat jest nie tylko gdzieś za granicami naszego obserwowalnego kosmosu. Jest też na wyciągnięcie ręki, w kolejnych kierunkach, do których nie mamy dostępu. I jest to bardzo, bardzo dziwne. Ale jak najbardziej możliwe.

Czy istnieje jakikolwiek sposób, żeby stwierdzić, że nasz wszechświat jest taką trójwymiarową, zakrzywioną powierzchnią? O dziwo… tak!

Weźmy na przykład tak podstawową i zrozumiałą rzecz jak dwie równoległe proste. Wiemy, jak sobie je wyobrazić i na czym one polegają. Na płaskiej kartce prosta to linia, która nie jest w żaden sposób zakrzywiona. Innymi słowy: prosta ma takie samo „zakrzywienie” jak przestrzeń, na której się znajduje. W tym przypadku po prostu go nie ma.

Jeśli chcemy połączyć dwa dowolne punkty najkrótszą możliwą drogą w naszej płaskiej przestrzeni, owa droga zawsze będzie częścią jakiejś prostej! Prostej, która ciągnie się w nieskończoność i ma do siebie równoległe proste, również mogące ciągnąć się w nieskończoność. Proste są… proste. Do zrozumienia. Przynajmniej dopóki nie próbujemy ich narysować na przykład na powierzchni Ziemi.

Na globusie mamy ładną siatkę zupełnie zmyślonych, nieistniejących linii. Jedną z nich jest równik – linia, która opasuje Ziemię i dzieli ją na dwie półkule. Gdybyśmy usunęli Ziemię i zostawili po niej tylko fantastyczny kształt równika dryfujący w przestrzeni kosmicznej, to oczywiście łatwo byłoby zauważyć, że nie jest on prostą. Z naszej trójwymiarowej perspektywy jest on okręgiem. Rzecz w tym, że z perspektywy Ziemi równik JEST prostą. Ma to samo zakrzywienie co powierzchnia, na której się znajduje. Nie da się na powierzchni Ziemi narysować bardziej prostej linii niż równik. Za to można wytyczyć inne, które są dokładnie tak samo proste. Ale tu pojawia się haczyk – absolutnie żadna z tych linii nie będzie do równika… równoległa.

Nie, równoleżniki! Wy też nie!

Problem z równoleżnikami jest taki, że nazywają się równoleżnikami. Jako że są to zmyślone przez człowieka linie, narysowaliśmy je tak, żeby dla nas były one… no, równoległe. Jeśli popatrzymy na Ziemię bezpośrednio znad dowolnego bieguna, to równoleżniki ułożą nam się w piękne, równoleg­­łe okręgi. Ale wystarczy wykonać eksperyment, który można przeprowadzić na każdym komputerze z dostępem do Google Earth. Jeśli wybierzecie dwa punkty znajdujące się na tym samym równoleżniku, a potem ręcznie połączycie je najkrótszą drogą, to zobaczycie, że nie pokrywa się ona wcale z owym równoleżnikiem (chyba że to równik!). Różnica z początku będzie mała, ale jeśli przedłużycie ten odcinek, to stopniowo zaczniecie się oddalać coraz bardziej, aż w końcu, gdy wrócicie do początkowego punktu, ujrzycie piękny, opasający Ziemię niczym sam równik… okrąg. Z perspektywy powierzchni Ziemi narysowaliście po prostu kolejną prostą. I nie da się narysować dwóch takich prostych tak, żeby były równoległe.

Według definicji dwie równoległe proste nigdy się nie przecinają. To, co narysowaliśmy na powierzchni Ziemi, to owszem, proste, ale żadne dwie z nich nie spełniają kryteriów bycia równoległymi. Nasze dobrze znane proste, które rysujemy na kartce, są równoległe i nigdy się nie stykają, ponieważ znajdują się na płaskiej przestrzeni. Powierzchnia Ziemi jest z kolei zakrzywiona, skończona i zamknięta – zawija się i łączy ze sobą. Wciąż możemy na niej wytyczyć proste, ale charakter samej powierzchni sprawia, że prędzej czy później się one spotkają. Nie są więc równoległe!

Wracając do niecnych równoleżników: tak, wydają się one równoległe, ale tylko kiedy postrzegamy je jako coś znajdującego się w „płaskiej” przestrzeni. Względem zakrzywienia Ziemi nie są one nawet prostymi (nie pomogą nam wytyczyć najkrótszej ścieżki między dowolnymi dwoma punktami), więc nie możemy tu mówić o żadnych równoległych prostych. Trudno sobie to wyobrazić, ale można by tego w pewnym sensie doświadczyć. Jeśli przeszlibyście się po równoleżniku znajdującym się blisko bieguna, to zauważylibyście, że nie idziecie prostą drogą. Nasz równoleżnik nie jest zgodny z faktycznym zakrzywieniem Ziemi – nie musi taki być, bo nie taka jest jego funkcja.

Cały ten dziwny geometryczny wywód może się wydawać nieco niezrozumiały, ale możemy to ująć prościej. Linia, która jest prosta względem powierzchni Ziemi, nie jest prosta względem całego kosmosu. To dokładnie tak, jakby wziąć kartkę, narysować na niej prostą, a potem zwinąć kartkę w rulonik. Zakrzywiliśmy i powierzchnię, i linię dokładnie w tym samym stopniu, więc nie zmieniliśmy faktu, że linia jest prosta względem kartki. Sprawiliśmy jednak, że nie jest już ona prosta względem reszty przestrzeni. Dla nas, istot spoza kartki, jest to teraz okrąg.

Na powierzchni Ziemi nie tylko brak jest równoległych prostych. Trójkąty też zachowują się inaczej! Mamy oczywiście różne rodzaje trójkątów, które możemy sobie narysować na kartce, ale niezależnie od tego, czy będzie to trójkąt prostokątny, czy rozwartokątny, chudy czy gruby, o imieniu Zdzisiek albo Staszek, SUMA wszystkich kątów zawsze będzie taka sama: 180 stopni. To jest cecha nie tyle trójkątów, co trójkątów w płaskim typie przestrzeni. Jeśli chcielibyśmy narysować poprawny trójkąt na powierzchni Ziemi, korzystając z ziemskiej geometrii i ziemskich prostych, faktycznie powstałaby figura, która ma trzy wierzchołki, trzy krawędzie i tak dalej, ale suma jej kątów byłaby większa niż 180 stopni. Ta informacja jest nam potrzebna, bo co w takim razie mamy zrobić, jeśli chcemy sprawdzić, jaki kształt ma wszechświat?

No, jak to co!?

Narysować sobie w nim trójkąty!

Żeby nie było – doceniam wszystkich z was, którzy już z determinacją w oczach chwycili kredki i postanowili spenetrować tajemnicze głębiny kosmologii (chyba że to tylko ja, a wy patrzycie na mnie z zażenowaniem), ale owe trójkąty muszą być dużo, dużo większe. Jak największe. Dosłownie takie, że ich wierzchołki będą się znajdować w najbardziej oddalonych od siebie punktach wszechświata, do których jesteśmy w stanie dotrzeć.

Powitajmy więc powracającą gwiazdę naszych poprzednich dociekań, czyli kosmiczne promieniowanie tła. Starożytne światło docierające do nas z najdalszych punktów kosmosu, które jesteśmy w stanie obserwować, biorąc pod uwagę prędkość światła i czas istnienia wszechświata.

Oczywiście pamiętajmy, że istniały jakieś punkty w kosmosie położone na tyle blisko nas, że ich światło dawno już do nas dotarło – długo przed tym, nim ludzie w ogóle zaistnieli. Ale wszechświat jest ogromny – i zawsze znajdą się jakieś miejsca, z których to najdawniejsze, pierwotne światło dociera do nas właśnie teraz. Kosmiczne promieniowanie tła nadciąga z każdego możliwego punktu na niebie. Jest wszędzie, a chociaż my widzimy tylko połowę, nasi koledzy z półkuli południowej mają oko na drugą. Gdy złożymy te obrazy, otrzymujemy piękny wizerunek wszechświata, jakim był on prawie 14 miliardów lat temu. I możemy z owego wizerunku wyciągnąć wiele wniosków.

Kosmiczne promieniowanie tła to niezwykłe źródło informacji, w dodatku takie, którego badanie dynamicznie się rozwija. Zaledwie w ciągu ostatnich kilkunastu lat jego obrazy stały się znacznie bardziej precyzyjne, a jak możecie się domyślić, dostęp do mapy kosmosu z przeszłości jest bardzo cenny. Wiele jest jeszcze przed nami, ale sedno pozostaje takie, że w tym obrazie widzimy różne nieregularności, obszary o nieco mniejszej lub większej energii.

Niektóre z nich stanowią efekt tego, że światło przebyło ogromną drogę, byśmy mogli je odebrać – i na owej drodze mogły mu stanąć różne przeszkody. To jest na przykład jedna z teorii tłumaczących tajemniczą „zimną plamę”, fragment promieniowania o znacznie niższej temperaturze niż reszta. Jeśli w linii pomiędzy nami a tym fragmentem leżałby na przykład ogromny obszar kosmicznej pustki, promieniowanie wytraciłoby sporo energii, po prostu pokonując tę przestrzeń.

Inne nieregularności wynikają jednak z warunków, które panowały wtedy, kiedy owo prehistoryczne światło zostało wyemitowane. Pamiętajmy, że wszystkie te fotony pochodzą z tego samego, jednego momentu – są to dosłownie pierwsze fotony, które uwolniły się z kajdan innych otaczających je cząstek. W tej jednej krótkiej chwili warunki w poszczególnych punktach mogły się różnić. Szczegóły są istotne, bo jeśli na przykład przez gorący gaz przechodziła fala dźwięku, to znaczy, że w danym momencie owa fala w jakimś miejscu miała swój szczyt, w innym zaś dół. Każdy taki detal wpływa na to, jak zachowało się światło, które zaczęło swoją kosmiczną eskapadę, i ma wpływ również na to, jakie właściwości to światło będzie miało teraz, gdy dotrze do nas po miliardach lat. Jeśli wziąć pod uwagę ogrom przebytej trasy, istnieje jednak jeszcze inna rzecz, która ma tutaj znaczenie.

Zakrzywienie wszechświata.

Jeżeli na podstawie znanych praw i teorii przewidzimy, co faktycznie działo się w tym odległym momencie, możemy następnie sprawdzić, czy obraz wyłaniający się z kosmicznego promieniowania tła faktycznie odpowiada temu, co przewidzieliśmy. Jeśli wszechświat byłby zakrzywiony i zamknięty (jak powierzchnia Ziemi, tyle że w trzech wymiarach), to punkty w naszym obrazie kosmicznego promieniowania byłyby większe, niż wynikałoby z obliczeń.

Mogłyby też być mniejsze – to sugerowałoby wszechświat wygięty jak siodełko, czyli zdecydowanie nie jak powierzchnia Ziemi. I mogłyby też być… dokładnie takie, jak być powinny. I właśnie według zdecydowanej większości obserwacji oraz analiz światło podróżujące do nas przez blisko 14 miliardów lat nie wygląda, jak gdyby poruszało się po jakimś ogólnym zakrzywieniu. Ogólnym, bo owszem – choć przestrzeń potrafi się fałdować i zaginać w różnych miejscach pod wpływem masy, to my szukamy takiego globalnego, odgórnego zakrzywienia. Czegoś, co sugerowałoby, że wszechświat jest zakrzywiony jako całość. To, co zobaczyliśmy dotychczas, sugeruje jednak, że w dużej skali kosmos jest po prostu płaski.

Jakkolwiek trójwymiarowa płaskość wydaje się dziwna, w praktyce po prostu oznaczałoby to, że wszechświat w dużej skali zachowuje się dokładnie tak samo jak trójwymiarowość, którą znamy z życia codziennego. Dwie równoległe linie zawsze pozostają równoległe, trójkąty dają 180 stopni i takie tam.

Ale!

Weźmy na przykład Ziemię. Gdybyśmy próbowali ocenić jej zakrzywienie, mając do dyspozycji tylko na przykład osiedle w Krakowie, wnioski byłyby zupełnie inne niż wtedy, kiedy możemy zwiedzić całą powierzchnię planety. A jaką częścią całego wszechświata jest jego obserwowalna część? Nie sposób powiedzieć. Dotychczasowe badania kosmicznego promieniowania tła oraz inne metody określania zakrzywienia wszechświata dają nam zazwyczaj wynik idealnej płaskości z bardzo małym marginesem błędu. Ten margines może być kwestią dokładności danych, ale może też sugerować, że wszechświat jednak jest zakrzywiony, ale mierzymy jego bardzo, bardzo małą część. Jeśli tak jest, to na podstawie obecnych obliczeń wiedzielibyśmy jedynie, że zakrzywiony kosmos musiałby być co najmniej jakieś 200 razy większy niż to, co jesteśmy w stanie zaobserwować.

Inna możliwość to, że mógłby być też dużo, dużo większy, ale wciąż – skończony. W przeciwieństwie do płaskiego wszechświata, który równie dobrze mógłby się rozciągać w nieskończoność. Rozciągać dosłownie i w przenośni! Bo nieskończony wszechświat, choć trudno sobie to wyobrazić, też może się rozszerzać. I to… w nieskończoność. Chociaż wszelkie obecnie testowane teorie i modele skłaniają się do wizji płaskiego wszechświata, to nie wiemy na pewno, czy jest on płaski, czy może jednak zakrzywiony – a od tego zależą między innymi jego losy.

Sprawa z płaskim wszechświatem ma się dosyć niewesoło. Z siłami fizycznymi, które zbliżają rzeczy do siebie (jak na przykład grawitacja), jest tak, że im mniejsza skala, tym wpływ takich sił jest większy (do pewnego stopnia). Znaczenie rozszerzania się na niewielkich dystansach jest z kolei mniejsze – ponieważ jest tam mniej przestrzeni, która może się rozpychać. Nasze planety nie są więc rozrywane pomimo ekspansji – trzymają się na bardzo dobrym kleju, tak samo jak nasze ciała i atomy wchodzące w ich skład. Wszystko to łączone jest przez inne oddziaływania, chociażby elektromagnetyczne.

Oczywiście ekspansja przestrzeni wciąż jest na tej skali prawdziwa! Po prostu jej wpływ nie dominuje nad resztą sił. Tak mogłoby być zawsze przy założeniu, że tempo ekspansji pozostaje względnie takie samo… jednak wiele wskazuje na to, że wcale tak nie jest. Jeśli wszechświat zaczyna się rozszerzać coraz szybciej, to prędzej czy później – długo po tym, jak ostatnim gwiazdom skończy się paliwo, długo po tym, jak czarne dziury wciągną wszystko, i długo po tym, jak same te czarne dziury wyparują – ekspansja stanie się na tyle silna, że nawet owe fundamentalne powiązania zostaną rozerwane. Długo po śmierci cieplnej wszechświata – jakby trzeba było jeszcze kopać leżącego – nastąpi Wielkie Rozerwanie.

No, ale może nawet płaski wszechświat musi się czasem rozerwać? Z zamkniętym, zakrzywionym wszechświatem jest za to raźniej – w pewnym momencie ekspansja się zatrzymuje, a następnie rozpoczyna się proces odwrotny. Długotrwałe kurczenie się prędzej czy później doprowadza do zagęszczenia, chaosu – innymi słowy: realiów niczym z Wielkiego Wybuchu. Kto wie, może i Wielki Wybuch nie był pierwszym tego typu wydarzeniem. I nie ostatnim.

Nawet zakrzywiony wszechświat, choć skończony i zamknięty, byłby jednak tak ogromny, że nadzieje na powstanie Magellana 3000, który okrąży uniwersum, są raczej płonne.

No, chyba że cały wszechświat jest w rzeczywistości mniejszy niż ten nasz wszechświat. O.

O.

Mówię poważnie. Bo co, jeśli wszechświat byłby trójwymiarowy, zakrzywiony… i wcale nie taki ogromny? Co, gdyby światło z jakiejś odległej gwiazdy miało czas nie tylko do nas dotrzeć, ale wręcz dotrzeć do nas z więcej niż jednej strony jednocześnie?

Pomyślcie o tym w ten sposób: idąc po Ziemi, prędzej czy później dotrzemy w miejsce, w którym rozpoczęliśmy spacer. Jesteśmy przyciągani przez grawitację, więc stanowimy również część tej dwuwymiarowej powierzchni – idąc, nie wzniesiemy się nagle ponad krzywiznę Ziemi i nie wyjdziemy w kosmos. To jest coś, co zrobiłby laser. Jeśli poświecimy laserem w stronę horyzontu, to owszem, będzie on w jakimś nikłym stopniu zakrzywiony przez ziemską grawitację, w praktyce jednak prędkość tego światła jest tak duża, że bez problemu opuści ono Ziemię. Gdyby jednak Ziemia była całym wszechświatem – gdyby jej dwuwymiarowa powierzchnia była wszystkim, do czego mamy dostęp – to światło sunące po powierzchni Ziemi okrążyłoby ją i ostatecznie świecilibyśmy na tył naszych płaskich ciał.

Jeśli ta metafora ma dla was sens, pomyślcie, jak by to wyglądało w skali całego kosmosu. Okazałoby się, że na przykład dwie różne galaktyki mogą być tak naprawdę światłem pochodzącym z tego samego punktu w kosmosie, ale widzianym z różnych perspektyw. Moglibyśmy zobaczyć światło, które pokonało najkrótszą ścieżkę bezpośrednio do nas, ale światło z tego samego obiektu wystrzelone w przeciwnym kierunku (którego nie widzimy, bo ta przestrzeń jest zasłonięta przez obserwowany obiekt) też prędzej czy później do nas dotrze. Pokona całą drogę wokół zakrzywionego kosmosu i – jeśli nie trafi na nic innego – dotrze do nas po dłuższym czasie i z innej strony.

Oczywiście to światło będzie reprezentowało ten sam obiekt z jeszcze odleglejszej przeszłości (musiało przebyć dłuższą drogę). Nie mając żadnego punktu odniesienia i nie dostrzegając tej pętli, moglibyśmy mieć wrażenie, że wszechświat jest większy niż w rzeczywistości. Nie wiedzielibyśmy też, że te odległe obiekty to tak naprawdę inne, bliższe obiekty, których światło po prostu pokonało alternatywną ścieżkę. Bez problemu zmieniłyby się w odpowiednio długim czasie tak bardzo, że nie bylibyśmy w stanie dostrzec podobieństw między dwoma obrazami tej samej galaktyki różniącymi się od siebie wiekiem. Jest to dosyć szalone rozwiązanie, raczej mało prawdopodobne, ale rzecz w tym, że… nie możemy go w tym momencie w stu procentach odrzucić. I to jest piękne.

Jednak to, co znajduje się poza takim wszechświatem, nie jest już piękne. Bo nie znajduje się tam nic. Ale czy nic… może w ogóle „się znajdować”? W końcu ustaliliśmy przed chwilą, że kosmos jest wszystkim – nawet jeśli jest zakrzywiony i zamknięty, to byłby po prostu „wszędzie”. Choćby był osadzony w jakimś wyższym wymiarze przestrzeni, owa przestrzeń byłaby „wszędzie”. Czy gdziekolwiek można powiedzieć, że nie ma nic? Czy nic jest czymś?

A jeśli tak, to czym?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





CZYM JEST NIC?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





W 1804 roku szacowana liczba ludzi żyjących na Ziemi wynosiła miliard. Dzisiaj, zaledwie 200 lat później, na Ziemi żyje prawie osiem miliardów osób, ale to nie znaczy, że jest ona nimi równomiernie wypełniona. Dla przykładu – w Polsce i w Kanadzie żyje tyle samo ludzi. Kanada jest za to trzydzieści razy większa od Polski.

Jeżeli szukacie odrobiny samotności, to zawsze macie mniejszą lub większą szansę na znalezienie jakiegoś ustronnego miejsca. Miejsca, w którym nie będzie… nikogo. Mówię „szansę”, bo wiecie, jak to jest ze statystyką. Fajna bestia… pod warunkiem że wiadomo, jak jej używać. To, że zagęszczenie Polski jest dużo większe niż Kanady, nie znaczy, że nie można rzucić wszystkiego i wyjechać w Bieszczady. Mamy w Polsce miasta, które są zaludnione powyżej przeciętnej, mamy też pustkowia zaludnione znacznie poniżej. Wydaje się to oczywiste, ale jeśli za kilka akapitów bez uprzedzenia przeskoczę do gadania o kosmosie, to ten przykład będzie bardzo przydatny.

Najlepiej szukać samotności na Grenlandii. Ten sporych rozmiarów kraj ma kilka razy mniej mieszkańców niż cały Szczecin. Jeśli spojrzycie na to, jak wygląda Grenlandia na mapie, możecie być w niezłym szoku. To jeden wielki kawałek lądu. Wszystkich introwertyków muszę jednak ostrzec – nie cieszcie się przedwcześnie, bo aż tak mało osób tam nie ma. Owszem, Grenlandia może i wygląda na mapie, jakby była wielkości całej Afryki (!), ale tak naprawdę nie jest aż tak wielka. Owo zniekształcenie zawdzięczamy sposobowi skonstruowania mapy.

Dopiero co mówiliśmy o niuansach zakrzywienia naszej planety – jej powierzchnia jest w końcu „dwuwymiarowym obiektem osadzonym w trójwymiarowej przestrzeni”. Kształt naszych kontynentów jest więc w rzeczywistości zakrzywiony. Rozciągają się one w kosmosie, okalając dryfującą w nim elipsoidę. Jeśli chcemy stworzyć mapę Ziemi, która jest na przykład prostokątem, to zawsze musimy przekłamać rzeczywistość, coś zmienić. W wypadku odwzorowania Merkatora – czyli tego, które jest używane między innymi w Google Maps – powierzchnia Ziemi jest pokazana tak, że wszystkie równoleżniki są tej samej długości co równik (co jest, delikatnie mówiąc, mocnym przegięciem). Dostajemy za to śliczną, równą siatkę, pomocną w morskiej nawigacji, ale im bliżej bieguna, tym bardziej skala zaczyna wystrzeliwać w kosmos. Grenlandia, która na tej mapie jest wielkości Afryki, w rzeczywistości zmieściłaby się w Afryce prawie 15 razy.

Ta prawdziwa „mała Grenlandia” i tak jest pięć razy większa niż Polska, więc zdecydowanie polecam, jeśli szukacie kawałka lądu, na którym nie ma żywej duszy. Tutaj jest go całkiem sporo. Ale w zasadzie to czemu się ograniczać tylko do lądu? Popływajmy! Biorąc pod uwagę, że woda to przeszło 70% powierzchni naszej planety, zdecydowanie jest w czym pływać. Moje biuro podróży proponuje oazę świętego spokoju, czyli tak zwany punkt Nemo.

Punkt Nemo to nieszczególne miejsce na Oceanie Spokojnym. Nieszczególne w tym sensie, że nie wygląda jakoś wyjątkowo. Istotną cechą punktu Nemo są jego współrzędne geograficzne. Jest to punkt na powierzchni Ziemi, który znajduje się najdalej od jakiegokolwiek lądu. To czyni go jednym z biegunów niedostępności. Biegun niedostępności na przykład Australii będzie punktem na australijskim lądzie, od którego trzeba pokonać najdłuższą drogę do brzegu tego kontynentu. Jednak jeśli zakładamy, że to ląd, a nie woda, jest ludzką domeną, zdecydowanie największy dystans i najlepszą izolację zagwarantuje nam właśnie ten oceaniczny biegun niedostępności. Leży on tak bardzo pośrodku niczego, że nawet H.P. Lovecraft, tworząc swoje dzieła kosmicznej grozy, uznał go za godną lokalizację podwodnego starożytnego miasta R’lyeh (nie był to dokładnie ten sam punkt, bo autor najprawdopodobniej wyznaczył go na oko, ale niewiele się pomylił).

Punkt Nemo został precyzyjnie, matematycznie wyliczony dopiero w 1992 roku, czyli ponad 60 lat od powstania opowiadania. Nawet gołym okiem dało się jednak stwierdzić, że jeśli szukać największego, najbardziej tajemniczego odludzia, to gdzieś tam. Do najbliższego lądu jest ponad 2500 kilometrów. Ów fantastyczny wypad z daleka od cywilizacji może tylko zakłócić okazjonalnie przelatująca nad głową międzynarodowa stacja kosmiczna, bo jeśli zdarzy się, że orbita będzie wypadać akurat nad tym punktem, to stacjonująca tam grupka astronautów będzie przez chwilę dużo bliżej nas niż jakikolwiek ląd – jakieś 400 kilometrów nad nami.

Ziemia nie jest równo wypełniona ludźmi. I tak samo kosmos nie jest równo wypełniony Ziemiami, znaczy w ogóle planetami, gwiazdami, galaktykami – rzeczami. Są miejsca, w których jest dużo rzeczy, i są miejsca, w których jest ich mało. A przynajmniej – jeśli patrzymy z odpowiedniej perspektywy.

Wracając do naszego poprzedniego przykładu: ktoś mógłby się zdziwić, stając sobie gdzieś w powiecie bieszczadzkim, czyli powiecie o najmniejszym zagęszczeniu populacji w Polsce. Średnio 19 osób na kilometr kwadratowy to dużo mniej niż 123 osoby na kilometr kwadratowy w całym kraju. Jeszcze lepiej stanąć na przykład na terenie wsi Bukowiec (również powiat bieszczadzki), której oficjalna populacja wynosi zero.

Każda skala rządzi się własnymi prawami. Przeciętne zagęszczenie Polski nie odzwierciedla różnic w zagęszczeniu jej mniejszych obszarów, a żaden z tych obszarów nie podsumowuje należycie całości. Nasz wszechświat, podobnie jak Polska, też wygląda inaczej w zależności od skali. Jeśli spojrzymy z odpowiednio dalekiej perspektywy, można stwierdzić, że kosmos jest równo wypełniony materią, ale wystarczy się trochę zbliżyć, a wszystko zaczyna się zmieniać.

Oprócz ogromnych galaktyk oraz fenomenalnych skupisk gwiazd i planet znajdziemy w kosmosie jeszcze większe, dominujące pustki.

Jedna z nich została dosłownie nazwana „Wielkim Nic”. To Pustka w Wolarzu. Kosmiczna otchłań, obszar takiego rozmiaru, że jest tam miejsce na 1000, a może nawet na 2000 różnych galaktyk. W tym rejonie znaleziono ich 60. Owszem, tak ogromna pustka nie musi zawierać w sobie zupełnie niczego – jest po prostu dużo mniej zagęszczona niż inne rejony we wszechświecie. 60 galaktyk może i brzmi jak „dużo”, ale trzeba pamiętać, jak ogromny jest sam obszar zajmowany przez pustkę. Jedna galaktyka mieszcząca w sobie setki miliardów gwiazd wobec Wielkiego Nic jest tym, czym gmina Pcim dla całej Polski. Tak jak gmina Pcim mogłaby się zmieścić w Polsce 3000 razy, tak średnich rozmiarów galaktyka mogłaby się zmieścić 3000 razy w takiej superpustce – więc 60 galaktyk na takim obszarze to zdecydowanie bardzo mało.

Nasuwa się tutaj oczywiście pytanie: dlaczego takie obszary w ogóle istnieją? Dlaczego wszędzie nie ma… czegoś? Tak jak na powierzchni Ziemi zawsze znajdziemy coś, tak w kosmosie ta sama zasada nie jest już prawdziwa. A przecież mogłaby być! Jak słusznie zauważono wiele lat temu, gdyby wszechświat był nieskończony zarówno w czasie, jak i w przestrzeni – gdyby istniał zawsze i wszędzie, nie rozszerzając się, tylko po prostu trwając – wtedy nawet gdyby istniały jakieś puste obszary, gdyby materia nie była równo rozłożona, nasze niebo wypełniałoby się światłem. W nocy nie byłoby ciemne, tylko białe.

Nazywa się to paradoksem ciemnego nieba, aczkolwiek jest to paradoks tylko wtedy, gdy zakładamy, że nasz wszechświat faktycznie jest zarówno statyczny, jak i nieskończony. Gdziekolwiek byśmy spojrzeli, powinniśmy zobaczyć jakieś światło – przy nieskończonej liczbie gwiazd i niezmiennym uniwersum zawsze znaleźlibyśmy jakieś ciało niebieskie, a więc wszystkie możliwe punkty na naszym niebie byłyby wypełnione światłem. Tak jednak nie jest. Patrząc w niektóre miejsca na niebie, nie widzimy… nic. Gdyby wszechświat się nie rozszerzał, to nawet światło z jego początków mogłoby oświetlić nasze niebo. Jak jednak wiemy, zostało ono horrendalnie rozciągnięte – aż do zakresu mikrofal. Takich, które możemy wykryć – ale których nie da się zobaczyć gołym okiem.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Oprócz ogromnych galaktyk oraz fenomenalnych skupisk

gwiazd i planet znajdziemy w kosmosie jeszcze większe, dominujące pustki.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Fakt, że nasze niebo nie jest całe jasne, wciąż nie odpowiada na pytanie, dlaczego wszędzie nie ma czegoś. Dlaczego istnieją pustki? Tutaj ekspansja wszechświata też jest odpowiedzią. W końcu, jeśli wiemy, że wszechświat się rozszerza, możemy prześledzić ten ruch wstecz – to zaledwie jeden ze sposobów, w jaki naukowcy określają wiek wszechświata. Na jego podstawie szacują, że 14 miliardów lat temu cała materia znajdowała się w jednym, nieskończenie gęstym punkcie. Słyszeliście może, że rodzi to różne problemy. „Nieskończenie gęsty punkt” nie brzmi szczególnie wesoło, jeśli chodzi o zachowanie naszych praw fizyki, a co to za prawa, które raz działają, a raz nie?

Od pierwszych podejść do teorii Wielkiego Wybuchu sporo się jednak zmieniło. Rozwinęliśmy między innymi nasze odkrycia związane z fizyką kwantową. Odkryliśmy, że świat najmniejszych obszarów i najmniejszych cząstek rządzi się nieco innymi prawami niż widzialne gołym okiem obiekty. Jako że te składają się z niewyobrażalnej liczby cząstek kwantowych, pewne zachowania na małych obszarach nie mają wpływu na większą całość – nie objawiają się w żaden sposób, bo są zbyt małą częścią większej całości. Jednak to, że nie dostrzegamy ich gołym okiem, nie znaczy, że nie są prawdziwe. To łączy się w spektakularnie schludny sposób z badaniem historii wszechświata, ponieważ im bardziej patrzymy w przeszłość – im bliżej siebie rzeczy się znajdują – tym bardziej kwantowe efekty zaczynają być istotne.

Nie chodzi tu już tylko o ten samiutki początek, o słynny nieskończenie gęsty punkt. Nawet po tym, jak wszystko zaczęło się rozszerzać, przez jakiś czas – choćby i bardzo krótki – karty historii, na których zapisywały się kosmiczne wydarzenia, były bardzo, bardzo małymi kartami. Tak małymi, że fizyka kwantowa rozciągała się na nich w całej swojej okazałości. To jest moment, w którym na scenę wchodzą moi ulubieńcy: nieprzewidywalne i zarażające swoją energią… fluktuacje kwantowe!

Zaglądając w najmniejsze punkty naszego uniwersum, prędzej czy później trafimy właśnie na fluktuacje kwantowe. Są to cząstki, które ciągle się tworzą – w zasadzie z niczego – i bardzo szybko znikają. Moglibyśmy wręcz powiedzieć, że same w sobie są one po prostu cechą niczego. Wirtualne cząstki, bo tak je nazywamy, nie mogą istnieć długo. Są one nie tylko przewidzianym efektem zasad fizyki kwantowej, ale też czymś, co da się zaobserwować. Tak zwany efekt Casimira to eksperyment, w którym dwie płytki są umieszczane niezwykle blisko siebie w próżniowym pojemniku. Wykonując ów eksperyment, można zaobserwować ruch płytek, którego nie da się obecnie wytłumaczyć w żaden inny sposób niż fluktuacjami kwantowymi.

Dokładniejsze wytłumaczenie jest takie, że zarówno pomiędzy płytkami, jak i na zewnątrz, wokół nich, pojawiają się i znikają cząstki różnego typu. Krótki czas ich istnienia jest wystarczający, żeby mogły mieć wpływ na płytki, a że pomiędzy płytkami jest inna ilość przestrzeni niż w pozostałych miejscach, mogą się tam pojawić tylko cząstki o określonych właściwościach. Mamy więc różnicę pomiędzy fluktuacjami przenikającymi malutki obszar pomiędzy płytkami a tymi napierającymi na płytki z zewnątrz. Mówiąc inaczej, energii pomiędzy płytkami jest po prostu mniej niż w pozostałej części próżniowego pojemnika.

Chociaż fluktuacje kwantowe nie wydają się brzmieć jak coś mającego znaczący wpływ na ogólny wszechświat – w końcu są bardzo małe – to co innego powiedzielibyśmy, gdyby wszechświat sam w sobie również był dużo mniejszy. Gdyby wszystko znajdowało się dużo bliżej siebie, tak jak na samym początku Wielkiego Wybuchu, wirtualne cząstki i losowość ich pojawiania się również miałyby znaczenie.

Wyobraźcie sobie, że mamy jeden krótki moment na początku historii wszechświata. W tym momencie nasze uniwersum ma określony i niewielki rozmiar. W tym samym momencie w każdym punkcie mają miejsce fluktuacje. W jednym punkcie pojawia się coś, w drugim coś innego – właściwości każdego z punktów się różnią. Przesuńmy się teraz do przodu w czasie – o kolejną małą chwilę. W tym momencie wszechświat będzie już znacznie większy – rozszerzy się. Ale te malutkie zmiany, te losowe różnice pomiędzy wszystkimi punktami, zdążyły już zasiać swoje ziarno. Zdeterminowały obszary, w których rzeczy jest troszeczkę mniej lub więcej. Obszary, które przez następne lata będą stopniowo ewoluowały, tworząc coraz to większe struktury tam, gdzie materii na początku zebrało się trochę więcej, oraz kosmiczne pustki w pozostałych miejscach. Ten proces po miliardach lat zaowocował tytaniczną siecią, która definiuje współczesną strukturę wszechświata. Potężne opustoszałe rejony i wijące się wokół nich ściany materii to największe konstrukcje, jakie dziś znamy. Są tak wielkie, że nawet nasza Droga Mleczna czy większa gromada, w której ta galaktyka się znajduje, równie dobrze – jeśli spojrzeć z odpowiedniej perspektywy – mogłyby znajdować się w znacznie przerastającej je otchłani. I niektórzy wskazują na to, że może tak być.

W 2013 roku naukowcy opublikowali artykuł postulujący istnienie największej z dotąd odkrytych pustek. Pustka KBC, nazwana tak od nazwisk badaczy (Ryan Keenan, Amy Barger i Lennox Cowie), miałaby mieścić w sobie nie tylko naszą galaktykę, ale też większą strukturę, w której znajdujemy się wraz z sąsiadującymi galaktykami. Oznaczałoby to po prostu, że istniejemy tak naprawdę w jednym z tych mniej zapełnionych obszarów wszechświata. Może się to wydawać bez sensu, bo przecież wiemy, że mamy wielu gwiezdnych sąsiadów. Innych galaktyk, wypełnionych po brzegi materią, jest w naszym otoczeniu mnóstwo. Ale to tak, jakbyśmy byli w tej fikcyjnej Polsce, która ma tylko gminę Pcim.

Powiedzmy, że jesteśmy w owej gminie Pcim i stwierdzamy, że przecież jest tu dużo różnych domów i ludzi, i generalnie życia. To prawda – ale dopiero gdy popatrzymy z odpowiednio szerokiej perspektywy, okaże się, że ten zaludniony obszar leży w dużo większym, w którym nic szczególnego nie ma. A zaraz obok niego leżą na przykład Niemcy ze wszystkimi swoimi miastami. Gmina Pcim jest w tym przykładzie nie tylko naszą galaktyką, ale całą grupą sąsiadujących z nami obiektów, które mogłyby – według naukowców – istnieć w pustce dużo większej niż one same.

To elegancko wyjaśniałoby pewne nieścisłości w naszych obserwacjach. Widzicie: kiedy badamy tempo rozszerzania się wszechświata (obserwując oddalające się od nas galaktyki), pojawiają się pewne rozbieżności w wynikach – zależne od metody, którą się posługujemy. Owe rozbieżności mogłyby zostać wytłumaczone, gdybyśmy żyli w ogromnej pustce, bo jeślibyśmy w niej żyli, to znajdujące się w niej obiekty byłyby przyciągane przez sąsiadujący z pustką bardziej wypełniony region. Ta idea wciąż nie jest w stu procentach zweryfikowana i ma swoich przeciwników, co nie zmienia faktu, że ogromne rejony pełne niczego są w kosmosie na porządku dziennym.

Ale czy naprawdę poza tymi nielicznymi galaktykami nie ma w nich… niczego?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Czego oczy nie widzą


To, że nic nie widzimy, nie musi oznaczać, że nic tam nie ma. Interesująco jest pomyśleć sobie, że przecież to, w jaki sposób patrzymy na świat, kolory i światło, które obserwujemy, stanowi tylko jeden z możliwych sposobów postrzegania rzeczy dookoła nas. Światło, które widzimy, nie jest jakąś wyjątkową właściwością czy siłą. Są to fale elektromagnetyczne, takie same jak fale radiowe, mikrofale czy promieniowanie rentgenowskie. Te wszystkie fale różnią się od siebie częstotliwością i długością, ale w praktyce stanowią one różne smaki tej samej potrawy. Jak lody czekoladowe, śmietankowe i waniliowe – różne, ale w zasadzie to wciąż lody.

Światło, które obserwujemy, to po prostu pewien zakres częstotliwości, który nasze ciało potrafi wykrywać i przetwarzać na odczucie, doświadczenie nazywane… widzeniem. Gdyby nie fakt, że jesteśmy do tego przyzwyczajeni, opis tego procesu brzmiałby co najmniej jak z jakiejś książki science fiction opowiadającej o fantastycznych istotach z kosmosu. Jak mielibyśmy to przedstawić komuś, kto nie wie, jak to jest „widzieć”? To problem, który dotyczy w zasadzie wszystkich istot posiadających jakiś zmysł niepodobny do żadnego z naszych. Jak… nietoperze!

Nietoperze mają zdolność echolokacji, którą my lubimy sobie wyobrażać jako coś w stylu „widzenia dźwięków”. Ale jak w rzeczywistości odczuwają ją nietoperze? To coś, co dla ludzi jest niemożliwe do zrozumienia.

Sedno sprawy tkwi w tym, że światło stanowi zaledwie pewien wycinek jednej z fundamentalnych sił wszechświata, z którym jesteśmy w stanie bezpośrednio wejść w interakcję. Kosmos jest jednak pełen innych smaków i gatunków oddziaływań. Niektóre z nich nauczyliśmy się wykrywać: podczerwień, ultrafiolet czy nawet niesamowite fale grawitacyjne. Fale, które przewidział Einstein jakieś 100 lat temu, nawet nie wyobrażając sobie, w jaki sposób można by je w ogóle wykryć. Długo po jego śmierci ogromne narzędzie stworzone wyłącznie do tego celu – wykrywania fal grawitacyjnych – trafiło na poszukiwany przez siebie sygnał, wcześniej działając bez efektu przez kilka dobrych lat.

Fale grawitacyjne przechodzące przez Ziemię sprawiły, że długości dwóch ciągnących się przez parę kilometrów ramion grawitacyjnego obserwatorium zmieniły się względem siebie. W tym samym momencie jedno z ramion skurczyło się, a drugie rozszerzyło o długość odpowiadającą dosłownie części wielkości protonu (0,0000000000000040 mm!). Długość przewidzianą, wyczekiwaną od długiego czasu i wystarczającą, żeby mogła zostać wykryta.

Chociaż nasze ciała są poddawane temu samemu efektowi, nie odczuwamy tego w żaden sposób; potrafimy jednak zbudować narzędzia zdolne do wykrywania owych niewidzialnych i nieodczuwalnych sił. Sił, które przybyły do nas z odległych rewirów kosmosu. Zmierzyliśmy echo gargantuicznego wydarzenia, jakim było połączenie się ze sobą dwóch czarnych dziur, i to właśnie ów moment wprawił czasoprzestrzeń w drgania. Te rozeszły się w kosmosie, ściskając i rozciągając przestrzeń oraz znajdujące się w niej obiekty, aż w końcu dotarły, w dużo słabszej formie, do nas.

Fale grawitacyjne przewidziane zostały w ramach ogólnej teorii względności. Teorii, która przedstawiła czasoprzestrzeń jako pewną rzecz. Coś, co ulega zmianom – zakrzywia się i rozciąga wraz z rzeczami, które znajdują się wewnątrz owej przestrzeni. W poprzednim rozdziale powtarzaliśmy sobie, że wszystko zajmuje jakieś miejsce, że wszystko jest gdzieś.

Co to jednak w ogóle znaczy „być gdzieś”? Każdy punkt wydaje się mieć tę właściwość, swoje położenie gdzieś w przestrzeni. Ale co, jeśli jakiś punkt w przestrzeni jest… pusty? Pomijając fakt, że żadna próżnia nie jest idealna, a pozbycie się naprawdę wszystkiego z jakiegoś obszaru jest wręcz niemożliwe – powiedzmy, że udało nam się to zrobić. Zostajemy z miejscem, które w teorii jest puste… lecz przecież wciąż jest miejscem! Nie przestaje być lokalizacją w przestrzeni, w której teoretycznie coś mogłoby się pojawić, prawda? Coś mogłoby zająć to miejsce – i owa gotowość przestrzeni do przyjęcia w swoje objęcie dowolnej rzeczy jest jej stałą cechą. Przestrzeń sama w sobie, choćby pusta, jest czymś. I pokazuje to wiele eksperymentów.

Kiedy wcześniej mówiliśmy o zakrzywieniu wszechświata, chodziło nam o zakrzywienie w największej skali. Nawet gdyby nasze uniwersum nie było „trójwymiarową powierzchnią osadzoną w czterowymiarowej przestrzeni”, lecz miało płaski kształt, oznaczałoby to zaledwie, że jedynie jego ogólny kształt jest płaski. Może być ono równie dobrze pofałdowane i pozaginane w niektórych miejscach, jak niewyprasowana koszula, która wciąż zachowuje swój koszulowaty kształt, ale z niedoskonałościami. Nasz wszechświat, niezależnie od swojego ogólnego kształtu, jest pofałdowany.

Kiedy obserwujemy światło, które po drodze do nas o włos wymija jakiś masywny obiekt, widzimy, że jest zakrzywione – jakby okrążało przeszkodę i pędziło dalej w naszym kierunku. To zjawisko nazywamy soczewkowaniem grawitacyjnym. Jeśli nie spotkaliście się z tym wcześniej, być może z opisu brzmi to jak jeden z owych subtelnych efektów, które widać tylko wtedy, kiedy wiecie, gdzie patrzeć. I racja – czasami soczewkowanie jest subtelne, ale zaobserwowaliśmy też silne przykłady – takie jak system dwóch galaktyk zwany potocznie Kosmiczną Podkową.

Mamy tu do czynienia z tego rodzaju widokiem, który przypomina jakieś dziwne zjawisko rodem z filmu fantastycznonaukowego. Tymczasem nie tylko możemy je zobaczyć1, ale nawet wytłumaczyć i przewidzieć!

Soczewkowanie nie jest zjawiskiem, które przewidział dopiero Einstein. Ta idea pojawiała się już wcześniej. W końcu wiedzieliśmy, że istnieje grawitacja i że światło ulega jej działaniu. Jednak klasyczny model, który traktował grawitację jako po prostu pewnego rodzaju „siłę” – i na tym opierały się wzory – przewidywał inny, odbiegający od rzeczywistości stopień zakrzywienia światła.

Einsteinowskie wzory pozwoliły liczbom pokryć się z widokiem na niebie, dając satysfakcję taką jak ta płynąca ze znalezienia przedmiotu idealnie wypełniającego jakąś przestrzeń. Owe wzory opierały się z kolei na modelu wszechświata, w którym grawitacja jest siłą nie tyle przyciągającą, co zaginającą czasoprzestrzeń. Im masywniejszy obiekt, tym większe zakrzywienie; a im większe zakrzywienie, tym łatwiej pobliskim obiektom wpaść w ten czasoprzestrzenny dołek.

A soczewkowanie grawitacyjne? W tym wypadku zakrzywione zostaje nie światło, ale czasoprzestrzeń wokół mijanej galaktyki. Wiemy, że w zakrzywionej geometrii proste nie są tym, co znamy z naszej przyjaznej płaskiej kartki. Wobec tego światło pędzące przez zakrzywioną przestrzeń będzie nam się jawiło z zewnątrz tej przestrzeni jako zakrzywione.

Na własne oczy obserwujemy deformację czegoś, co wydaje się niczym.

Co z tego wynika? Czy odpowiedzieliśmy sobie już na pytanie: „Czym jest nic?”, wiedząc, że przestrzeń sama w sobie ma pewne właściwości? Może się to wydawać trochę niesatysfakcjonujące, bo w końcu o przestrzeni wiemy tylko tyle, że zakrzywia się, rozszerza i tak dalej. Nie możemy z nią nic zrobić, dotknąć czy zmienić – możemy jedynie umieszczać w niej rzeczy albo je z niej zabierać.

Może w takim razie wciąż interesuje nas po prostu pusta przestrzeń? Całkowicie pusta, bez czegokolwiek? I udało nam się taką uzyskać?

Właśnie zrobiliśmy się w balona.


1 https://upload.wikimedia.org/wikipedia/commons/1/11/A_Horseshoe_Einstein_Ring_from_Hubble.JPG, dostęp 6.01.2021.





===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Bulgoczące nic


Pamiętacie, jak przyglądaliśmy się fluktuacjom kwantowym? Tym, które wprowadziły do wczesnego wszechświata te wszystkie nieregularności, górki i dołki, a te z czasem przerodziły się w superpustki i gromady galaktyk. Fluktuacje kwantowe, jak dobrze wiemy, nigdzie sobie nie poszły. Są wciąż z nami i potrafimy zaobserwować ich efekty.

Nawet gdybyśmy usunęli wszystko, co moglibyśmy usunąć, otrzymamy pustą przestrzeń, która w rzeczywistości – przy maksymalnym przybliżeniu – aż kipi od aktywności. Fluktuacje całkowicie ją przenikają, pulsujące cząstki pojawiają się i znikają w mgnieniu oka, a najlepsze, że jest to właściwość próżni. Fluktuacje kwantowe są w pustce – czy tego chcemy, czy nie. Są czymś zamieszkującym samo serce niczego. Tym samym czynią z niczego istne coś.

Istnienie fluktuacji kwantowych pozwoliło inaczej spojrzeć na różne znane nam obiekty we wszechświecie, na przykład na czarne dziury. Oto mamy przed sobą fantastycznie dziwaczne zjawiska – wyglądające dosłownie jak dziury w uniwersum, jak przerwy w przestrzeni. Obszary, które wciągają wszystko i nie pozwalają się temu wydostać, więc chociaż wyglądają jak nic, w istocie są całą masą czegoś.

Ale nie jest tak, że czarne dziury są wieczne.

Jak to możliwe, że coś, co zupełnie nie pozwala niczemu się wydostać, może kiedykolwiek zniknąć? Jak pokonać niespotykane oddziaływanie czarnej dziury, jej potężną grawitację? Chociaż można by myśleć, że z pomocą przyjdzie nam coś równie silnego, coś, co może dorównać dziurze samej w sobie – jakaś mechadziura albo coś – odpowiedzią są tutaj małe, ale cwane, niepozorne i odważne fluktuacje kwantowe.

Już w 1974 roku Stephen Hawking podarował światu teorię przewidującą tak zwane promieniowanie Hawkinga. Wiemy, że fluktuacje kwantowe nie mogą istnieć długo. Czego wam jeszcze nie powiedziałem? Wirtualne cząstki pojawiają się w parach – cząstka oraz odpowiadająca jej antycząstka. Każda znana cząstka ma swoją antycząstkę, która jest po prostu obiektem o tych samych właściwościach (poza paroma kluczowymi wyjątkami). Ów zestaw różnic i podobieństw sprawia, że cząstka i antycząstka – na przykład proton i antyproton albo elektron i pozyton – zostają anihilowane przy wzajemnym kontakcie. Niszczą się nawzajem, zostawiając po sobie jedynie energię. Cząstki pojawiające się w ramach fluktuacji kwantowych szybko więc dokonują tego samego – ale co, jeśli pojawią się w jednym bardzo specyficznym miejscu: na granicy oddziaływania czarnej dziury? Co, jeśli cząstka i jej antycząstka zostaną przywołane do istnienia na tak zwanym horyzoncie zdarzeń w taki sposób, że zanim zdążą się zniszczyć, jedna z nich wpadnie w ową grawitacyjną pułapkę i zasili czarną dziurę swoją energią, a drugiej uda się uciec, ponieważ pojawiła się dokładnie w miejscu, które jeszcze jej na to pozwoliło?

Mamy tutaj niezły ambaras, drodzy państwo!

To zupełnie nie pasuje do naszych zasad, a przecież taka sytuacja jest jak najbardziej możliwa. Znane nam prawa fizyki przewidują jedno rozwiązanie tego problemu: cząstka, która wpada do czarnej dziury, musi mieć ujemną energię. Tak, to brzmi dziwnie, ale już nawet same fluktuacje kwantowe są dziwną rzeczą, wynikającą z może nieintuicyjnych, lecz realnych zasad matematycznych. Jeśli cząstka wpadająca do czarnej dziury miałaby ujemną energię, zewnętrzny obserwator mierzący w jakiś sposób całe to wydarzenie zobaczyłby, że czarna dziura oddaje energię w postaci drugiej cząstki (tej, która uciekła). W ten sposób czarna dziura traci odpowiadającą temu wydarzeniu ilość energii, niejako poświęcając część siebie, żeby wszystko miało sens i bilans energetyczny się zgadzał.

Cały ten proces objawia nam się po prostu jako czarna dziura stopniowo wypromieniowująca małe ilości energii. Bardzo małe. Tak małe, że musi upłynąć niedorzecznie dużo czasu (bez jakiejkolwiek nowej materii do wessania), żeby czarna dziura zaczęła się zmniejszać, by w końcu… zniknąć. Jako że do tej pory nie mamy dostępu do czarnych dziur, nie mieliśmy jeszcze szansy tego zbadać, ale naukowcom i tak udało się czegoś dokonać.

Z pomocą przychodzą nam akustyczne czarne dziury. Ta autentyczna eksperymentalna konstrukcja symuluje zachowanie prawdziwej czarnej dziury na przykładzie płynu poruszającego się szybciej niż prędkość dźwięku i dziury, która więzi w sobie drgania (tak jak prawdziwa dziura więzi światło). W trakcie badania akustycznych czarnych dziur naukowcom udało się zaobserwować proces analogiczny do promieniowania Hawkinga. To odkrycie może nas zbliżyć do eksperymentalnego potwierdzenia teorii parujących czarnych dziur – dokładnie tak jak 100 lat po przewidywaniach Einsteina ludzkość wykryła fale grawitacyjne.

Wszędzie jest coś. Nic – z fluktuacjami albo bez nich – wydaje się… dosyć dziwnym pomysłem. Bo czy gdyby nic było faktycznie niczym, bylibyśmy w stanie w ogóle wejść z nim w interakcję? Dostrzec? Zmierzyć? Dzisiejsza wiedza podpowiada, że próżnia, nawet idealna, jest tylko miejscem, w którym znajduje się najmniejsza możliwa ilość energii. A „najmniejsza” nie znaczy „zerowa”.

Co, jeśli z jakiejś nieznanej nam kosmicznej perspektywy okazałoby się, że w teorii mógłby istnieć stan jeszcze mniejszej energii niż ta najmniejsza, którą potrafimy zaobserwować? Co, jeśli istnieje jakaś prawdziwa, lepsza, bardziej pusta próżnia? Nasza próżnia byłaby wtedy tak zwaną próżnią fałszywą. Stanem przejściowym, w którym wszechświat tymczasowo się znajduje, ale który nie jest tym idealnym. Gdyby jakiekolwiek miejsce we wszechświecie osiągnęło ów stan – stan prawdziwej próżni – musiałby się on rozejść po reszcie kosmosu i ogarnąć go w całości. W takiej sytuacji moglibyśmy zostać dosłownie… z niczym. Bo ów stan nie mógłby wspierać obecnych praw fizyki, połączeń chemicznych, praw, które znamy i które pozwalają nam istnieć i obserwować to coś.

Z niczym moglibyśmy też teoretycznie zostać, jeśli tylko poczekalibyśmy wystarczająco długo. W końcu, próbując przewidzieć przyszłość, szybko dochodzimy do wniosku, że rozszerzający się wszechświat w połączeniu ze skończoną ilością energii daje nam coraz więcej… pustki. Wybiegając myślami w niewyobrażalnie dalekie momenty w czasie – tak dalekie, że nasz obecny moment jest przy nich dopiero pierwszym tyknięciem kosmicznego zegara – przewidujemy przyszłość, w której gwiazdy zużywają całe swoje paliwo, energia zostaje skupiona w obżerających się czarnych dziurach, a w końcu nawet i one znikają w wyniku przeraźliwie powolnego procesu oddawania skumulowanej energii. Temperatura wszechświata spada do tak niskiej, że nic już nie może się w nim wydarzyć, a brak ruchu sprawia, że sama idea czasu przestaje mieć sens – jeśli nic się nie dzieje, to nie da się rozróżnić jednej sekundy od drugiej.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Nasza wciąż jeszcze młoda nauka przewiduje, że kiedyś, za niewyobrażalnie wiele lat, po wszystkim nie zostanie zupełnie nic.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Ciekawe, że jesteśmy w stanie teoretycznie zajrzeć tak absurdalnie daleko w czasie – choć jest w tym też pewien oczywisty haczyk. Mamy teraz pewną wiedzę na temat naszego uniwersum, wiedzę na temat rządzących nim praw fizyki i limitów takich jak prędkość światła. Na podstawie owej niepełnej wiedzy przewidujemy przyszłość, ale gdy tylko stan wiedzy ulegnie zmianie, nasza wizja nadchodzącej historii wszechświata też może się drastycznie zmienić. Wiele jest potencjalnych rzeczy, których nie wiemy, albo rzeczy, o których myślimy, że wiemy – ale tylko do czasu, aż ktoś nie udowodni, że się myliliśmy. Jednak póki co nasza wciąż jeszcze młoda nauka przewiduje, że kiedyś, za niewyobrażalnie wiele lat, po wszystkim nie zostanie zupełnie nic.

Możemy się zastanawiać, jakim cudem w ogóle istnieje cokolwiek. Dlaczego, skoro wiemy, że cząstki materii i antymaterii się anihilują, zdarzyło się akurat tak, że tych cząstek materii było trochę więcej? Fakt, który umożliwił istnienie atomów, związków chemicznych, gwiazd, planet i nas wydaje się przypadkowy, mało prawdopodobny i w zasadzie zbędny, ale kiedy zadajemy sobie to pytanie – „Dlaczego jest coś, a nie po prostu nic?” – jednej odpowiedzi możemy udzielić na pewno:

Bo gdyby nie było niczego – nie mielibyśmy o tym zielonego pojęcia.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





DLACZEGO POJĘCIE JEST ZIELONE?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Czasem siedzicie i myślicie o niebieskich migdałach, aż tu nagle – jak grom z jasnego nieba – uświadamiacie sobie, że nie macie zielonego pojęcia, dlaczego mówi się „nie mieć zielonego pojęcia”. Jeśli macie skłonności do czarnych myśli, to pewnie szybko stwierdzicie, że nie ma to żadnego znaczenia – w końcu i tak wszyscy umrzemy. Co innego, jeżeli patrzycie na świat przez różowe okulary. Wtedy może wam nawet przyjść na myśl, że zainspirowanie się tym zagadnieniem i napisanie na jego podstawie całego rozdziału do książki jest bardzo, ale to bardzo dobrym pomysłem.

Pojęcie nie jest czymś materialnym, nie jest rzeczą, którą możemy dostrzec. W związku z tym logiczne wydaje się, że nie może mieć żadnego koloru.

Ale czy cokolwiek może mieć kolor?

Wiem, wiem. Teraz ewidentnie to wy macie wrażenie, że nie mam zielonego pojęcia, o czym mówię. Aż chciałoby się powiedzieć, że jestem… żółtodziobem. Przecież kolory nas otaczają! Gdziekolwiek spojrzeć, widzimy rzeczy o różnych barwach i choćbyśmy nawet próbowali, jak w poprzednim rozdziale, uciec jak najdalej od ludzi oraz czegokolwiek materialnego… zawsze będziemy dostrzegać jakąś barwę. Bo przecież nawet gdy zamykamy oczy, by położyć się spać, i teoretycznie nie widzimy nic – to nic wciąż ma jakiś kolor! Kolor, który nazywany jest z niemieckiego „Eigengrau” – co w naszym języku oznacza „własny szary”.

Dlaczego nie czarny? Czemu akurat szary? Ciekawa sprawa, biorąc pod uwagę, że czarne przedmioty, które obserwujemy w rzeczywistości, potrafią być ciemniejsze niż szary, który teoretycznie jest „niczym”. Jeden z powodów stanowi to, że nasz mózg… nie do końca obiektywnie patrzy na świat. Ciemne rzeczy mogą wydawać się ciemniejsze, kiedy występują w towarzystwie czegoś jasnego – na zasadzie kontrastu. Drugi powód to fakt, że wcale nie widzimy niczego po zamknięciu oczu. Widzimy coś. Czasem szaremu towarzyszą nawet blaski, punkty i inne kształty. Jeśli się bardzo skupimy, to mogą też zacząć pojawiać się tam dużo bardziej konkretne rzeczy. Wspomnienia. Wyobrażenia. Bez żadnej stymulacji z zewnątrz jesteśmy w stanie „widzieć” rzeczy, które są wytworem naszego mózgu!

Jest to o tyle kluczowe, że właśnie mózg ma zdolność wytwarzania tego, co nazywamy obrazem. Obraz nie pochodzi z zewnątrz. W normalnej sytuacji, kiedy patrzymy na świat, jego obraz jest wytwarzany zgodnie z instrukcjami, które wysyła nam otoczenie. Może i „obraz” nie istnieje wokół nas, ale jest tam otaczający nas scenariusz – fale elektromagnetyczne, które nasz umysł nauczył się odczytywać, by wyreżyserować na ich podstawie film. Wizja, obraz – to coś, co powstaje dopiero w mózgu, a wśród rzeczy produkowanych w umyśle znajdziemy również kolory.

Możecie kojarzyć, mniej lub bardziej, jak to jest ze światłem. Nasz kosmos skąpany jest w falach elektromagnetycznych, które mają przeróżne oblicza. Tylko ich długość sprawia, że we wszechświecie – i naszym życiu – pełnią przeróżne funkcje.

Wyobraźcie sobie, że macie kawałek nitki. Ta nitka pozwala wam podgrzewać jedzenie. Ale jednocześnie, jeśli utniecie jej część, nagle jej funkcja staje się zupełnie inna: teraz możecie nią prześwietlić człowieka i zobaczyć jego szkielet. Takim wielofunkcyjnym cackiem są fale elektromagnetyczne, bo zarówno mikrofale służące do grzania zupy, jak i promieniowanie rentgenowskie oraz widziane przez człowieka światło o różnych barwach – to wszystko jedna i ta sama rzecz!

To fale identycznego rodzaju, ale o różnej długości.

Istnieje pewien zakres owych fal, który wydaje nam się najbardziej wyjątkowy. To fale, które widzimy. Te, na które nasze oczy i mózg nauczyły się reagować, ale które wciąż są jedynie bardzo małym wycinkiem wszystkich rodzajów fal elektromagnetycznych. Gdzieś pomiędzy światłem podczerwonym i falami radiowymi a ultrafioletem i promieniowaniem gamma znajduje się owa skromna grupa, która polubiła się z naszym okiem. Nauczyliśmy się odczytywać łaskotanie tych konkretnych fal, a nawet rozróżniać jedne od drugich, ponieważ wrażenie, które opisujemy jako „kolor czerwony”, to efekt stymulacji przez fale o długości około 700 nanometrów. Z kolei „kolor fioletowy” pojawia się w naszej głowie, kiedy odbieramy fale o długości około 400 nanometrów. Jest to długość, którą możemy zmierzyć. Fizyczna rzecz, która istnieje i objawia się w naszym mózgu jako barwa.

Jednakże powiedzieć, że różne fale elektromagnetyczne mają swoje kolory, byłoby nadużyciem. Tak, nasze oko i mózg są przystosowane do tego, żeby reagować na fale o różnej długości na różne sposoby, ale wrażenie „koloru” jest już naszym własnym wytworem. Rzeczywiste fale różnią się wyłącznie długością. To tyle. Kolor nie jest ich właściwością – fale nie mają koloru. Ba! Nie są nawet niczym widocznym, dopóki nie postawimy na ich drodze organizmu, który jest w stanie widzieć barwy. Czy to człowiek, czy pies, czy mrówka – fale mogą być nawet te same, ale „kolory” już niekoniecznie. I trudno sobie na przykład wyobrazić, że istnieją przecież zwierzęta (i to całkiem sporo!) reagujące nie tylko na znane nam długości fal, ale też widzące gołym okiem chociażby światło ultrafioletowe. Jaką to światło ma barwę? Tego nie możemy sobie nawet wyobrazić.

Jest jeszcze inna rzecz. Powiedzmy, że stoimy na Księżycu. Można sobie łatwo przywołać w głowie słuszne wyobrażenie, że… nie ma tu zbyt wielu barw. Wszystko jest szare, oświetlone przez białe światło słoneczne – to samo światło, które dało nam życie na Ziemi i które widzimy każdego dnia. Nie dostrzeglibyśmy kolorów, gdyby nie różnorodność rzeczy na Ziemi i ich unikatowe sposoby zachowywania się, kiedy nasza gwiazda rzuca na nie swoje promienie. Obiekty odbijają światło, ale nie całe.

Białe promienie słońca to mieszanka fal elektromagnetycznych z całego widzialnego dla nas spektrum. Nasze organizmy nauczyły się reagować inaczej na sytuację, w której część owych fal zostanie „wycięta”, a do naszego oka dostanie się jedynie pozostała część. Naukowcy testowali to poprzez przepuszczanie światła przez pryzmat – fale o różnych długościach załamywały się w innym stopniu i z tworzonego przez nie wspólnie białego światła wyodrębniały się osobne barwy. Jest jednak prostszy sposób – i to podarowany nam przez samą naturę. Różne substancje, z których składają się rośliny, zwierzęta i wszystkie inne rzeczy, często nie odbijają światła równomiernie. Absorbują fale o pewnej długości, a odbijają inne, co skutkuje rozszczepieniem światła i zwróceniem tylko jego części, która ma szansę dotrzeć do naszego oka.

Banan jest żółty, bo odbija najwięcej fal o długości około 580 nanometrów – z kolei pozostałe znacznie chętniej absorbuje, co uniemożliwia nam ich dostrzeżenie. Tym, co dociera do naszego oka, jest białe światło minus wszystkie zaabsorbowane jego części. W wypadku banana to, co pozostało, daje nam właśnie żółty kolor.

Kiedy mówimy, że ktoś nie ma o czymś zielonego pojęcia, mamy na myśli to, że ma tego pojęcia bardzo mało albo nie ma wcale. Wybór koloru wydaje się mieć coś wspólnego z mówieniem, że ktoś jest w czymś zielony – nie ma na ten temat żadnej wiedzy lub dopiero zaczyna ją zdobywać. Dlaczego akurat ten kolor? No cóż, spróbujcie sami sobie odpowiedzieć na to pytanie i zobaczcie, dokąd was to zaprowadzi. Może stwierdzicie, że zielony to inaczej niedojrzały – jak owoc, który zmienia barwę wraz z wiekiem. Albo rośliny w ogóle. Budzące się do życia na wiosnę i rozkwitające właśnie na zielono. Drzewa. Liście. Trawa. Wszystko w dominującym w naturze zielonym kolorze.

Ale czemu?

Dlaczego rośliny są zielone? Bo podobnie jak banan (i wszystko inne) – odbijają jedne fale i absorbują pozostałe. Odpowiedzialne są za to znajdujące się w nich chlorofile, czyli związki chemiczne odgrywające ważną rolę w procesie fotosyntezy. Zajadają się one energią czerwonych i niebieskich fal, odrzucając zielone, co skutkuje tym, że 99,9% wszystkiego, co odżywia się za pomocą zamiany światła w energię, robi to właśnie za pomocą swoich zielonych części. Nie czerwonych. Nie niebieskich. Nie fioletowych.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Nikt nie wie, skąd wzięła się owa wszechobecna zieleń.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Prawda jest taka, że nikt nie wie, skąd wzięła się owa wszechobecna zieleń. Moglibyście pomyśleć: „Hej – skoro rośliny żywią się światłem, to czy nie powinny go przechwytywać jak najwięcej?”. Dlaczego liście są… wybredne? Co im nie pasuje w tym zielonym świetle? Gdyby były czarne, to znaczyłoby, że przechwytują wszystkie fale po równo i nic by się nie marnowało. A jednak pewnej części światła po prostu nie lubią.

No cóż, może to mieć związek z tą 0,1% organizmów, które zamieniają światło na energię i zielone… nie są – to na przykład halobakterie. Drobne, mikroskopijne prościutkie organizmy, też przerabiające światło na energię, ale nie robiące tego z pomocą chlorofilu! Wykorzystują inne związki chemiczne, które z kolei są bardzo dobre w absorbowaniu fal odpowiadających kolorowi zielonemu (czyli inaczej niż rośliny) i innych. Efektem tego jest fioletowy kolor bakterii.

Hipoteza fioletowej Ziemi głosi, że Ziemia kiedyś była pełna właśnie tego typu organizmów. Co się zmieniło? Wyobraźcie sobie sytuację, w której ocean – a przynajmniej część bliższa jego powierzchni – jest zdominowany przez takie fioletowe organizmy. Takie, które absorbują całe zielone światło. To ma nawet sens, biorąc pod uwagę, że w świetle słonecznym jest odrobinę więcej fal tej długości (odpowiadającej kolorowi zielonemu) niż wszystkich innych! Na skutek tego zaraz pod powierzchnią wody powstają fioletowe organizmy.

Jeśli jakimś nowym formom życia chcącym egzystować w głębinach pozostaje jakakolwiek nadzieja, stanowi ją wypełnienie pozostałej niszy. Resztki światła słonecznego, które do nich dotrą, będą pozbawione zielonego światła (to zostało już zjedzone przez organizmy powyżej), więc nie można na nim polegać. Na nic nie zda się naśladownictwo – trzeba wymyślić coś własnego. Wyspecjalizować się w absorbowaniu wszystkiego, co zostało, czyli w tym wypadku przede wszystkim światła czerwonego oraz niebieskiego. Zupełnym przypadkiem może się okazać, że ten nowy mechanizm jest trochę bardziej wydajny! Nie dlatego, że absorbuje akurat te części światła – po prostu dlatego, że powstawał od zera i działa trochę inaczej. A może do tego ów mechanizm wydala tlen, który jest zabójczy dla fioletowych form życia? Jeśli tak by było, prędzej czy później te nowe organizmy przemalowałyby Ziemię z koloru fioletowego na zielony.

Ale równie dobrze może to być zupełny przypadek.

Sedno sprawy jest takie, że zielony jest wokół nas. Jest i był dla nas istotny, w szczególności wtedy, kiedy pośród tej zieleni żyliśmy. Zielone były rośliny, wśród których poszukiwaliśmy barwnych owoców, zielone były gęstwiny, w których ukrywały się drapieżniki. „Nie mieć zielonego pojęcia” znaczy tyle, co nie mieć takiego nawet najbardziej podstawowego, elementarnego.

Tylko co w takim razie z ludźmi, którzy nie mają czerwonego pojęcia? Albo żółtego. Albo sami nie do końca wiedzą jakiego, bo urodzili się ze ślepotą barw. Oczywiście wszyscy mówimy, że nie mamy „zielonego” pojęcia, ale „zielony” nie dla wszystkich znaczy to samo. Możemy odbierać te same informacje, dawać się stymulować tym samym długościom fal światła, ale widzieć… coś innego! I skąd mamy wiedzieć, że czyjaś zieleń jest inna niż nasza, skoro nie potrafimy opisać, czym ta zieleń jest? Możemy się zgodzić, że zielony to na przykład kolor trawy, jasne. Jak się jednak dowiedzieć, czy czyjś zielony na pewno wygląda tak samo jak nasz zielony? Nie jesteśmy w stanie.

Ale trochę się zapędziliśmy. To, czy każdy z nas widzi barwy w taki sam sposób, jest raczej osobną kwestią. Ślepota barw to coś innego – coś, co możemy wykryć. Bo jeśli ktoś powie, że trawa i truskawka mają ten sam kolor, to wiemy już, że ten ktoś widzi świat inaczej. Tutaj chodzi nie o subiektywne odczucie barwy, lecz o rozróżnianie ich. Blisko 10% ludzi na całym świecie ma jakąś formę daltonizmu! Do tego najpopularniejsza z odmian dotyczy właśnie rozpoznawania odcieni zieleni i czerwieni – fundamentalnych barw w naszym otoczeniu. Tak duży odsetek oznacza, że owo zaburzenie ewidentnie nie ingeruje w naszą umiejętność przetrwania, a co więcej – niektórzy zaczęli się zastanawiać, czy może ono… pomagać.

Przykładowo: kamuflaż. W jednym z badań kazano osobom o typowej wizji oraz tym urodzonym ze ślepotą barw rozpoznać bardzo prostą rzecz. Przed sobą mieli tablicę pełną pionowych prostokątów, a wśród nich znajdowała się mała grupa odwróconych, poziomych prostokątów. W ramach testu kontrolnego wszystkie te prostokąty miały jednakowy kolor, tak więc obu grupom bardzo łatwo było wychwycić wyróżniające się kształty. Ale co się stanie, kiedy wszystkim prostokątom – zarówno pionowym, jak i poziomym – przypiszemy losowo kolor zielony albo czerwony?

Nagle nasz mózg zajmuje się dodatkowo przetwarzaniem koloru, który tylko miesza nam w głowach! Niby niewiele się zmieniło, ale informacji jest więcej i wcale nam one nie pomagają w identyfikacji kształtu. Można powiedzieć, że poziome prostokąty się kamuflują – są kolorystycznie dopasowane do tła składającego się z pionowych, czerwonych i zielonych prostokątów. Nie jest to idealny kamuflaż (w końcu kształt wciąż się nie zgadza), ale i tak wystarczy, żeby zaskoczyć uczestników. Nagle potrzeba więcej czasu, żeby zlokalizować cwane prostokąty, a przecież każda sekunda ma znaczenie. I tutaj wchodzi ślepota barw. Dla grupy osób, która i tak nieszczególnie rozróżnia te kolory, obraz jest bardzo podobny do tego, w którym wszystkie prostokąty mają jednakowe barwy. Różnica kształtów jest wciąż widoczna na pierwszy rzut oka. Kolory nie wprowadzają dodatkowego zamieszania… bo wszystkie wyglądają praktycznie jednakowo.

Oczywiście łatwo możemy sobie wyobrazić także odwrotną sytuację – ktoś, kto ma problem z rozpoznawaniem barw, zjada nie to, co trzeba i… po nim! Ale pamiętajcie, jak to jest z doborem naturalnym. Nie myślmy o pojedynczych ludziach – myślmy o genach. Nasi przodkowie rzadko kiedy spędzali całe życie w samotności. Może być więc tak, że w kontekście całych grup czy społeczności znalazło się idealne miejsce dla odsetka genów, które pozwalają widzieć świat inaczej. Nie gorzej, nie lepiej – inaczej. Ludzie z tymi genami mogliby pomóc reszcie, być ich dodatkową parą oczu – reszta może w zamian pomóc im w zadaniach, w których ci pierwsi radzą sobie gorzej. Genialne zazębienie, fantastyczna współpraca, satysfakcjonująca odpowiedź na nurtujące nas pytanie!

Równie dobrze może to być jednak zupełny przypadek.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Trudno jest być różowym


Dobra, chcecie coś, co na pewno nie jest zupełnym przypadkiem? Zebry. Wszyscy wiedzą, jak wygląda zebra – i ci ze ślepotą barw, i ci bez niej. Każdy ze zmysłem wzroku widzi przed sobą podobne do konia zwierzę w czarno-białe paski. Stojące w stadzie na środku sawanny i wyróżniające się jak wolne miejsce w zatłoczonym autobusie. Czarno-białe zwierzęta nie są częstym zjawiskiem, ale oczywiście zebry to nie jedyny taki gatunek; łatwo możemy przywołać chociażby pandy albo skunksy. Pytanie brzmi: „Dlaczego taki, a nie inny kolor?”.

Kiedy mowa o kolorach zwierząt, myślimy często na przykład o kamuflażu, aczkolwiek nie każdemu kamuflaż jest potrzebny. Jeśli zwierzę będzie potrafiło przetrwać, bo jest zwinne, szybkie, silne, ma jakiś mechanizm obronny albo po prostu nikt nie próbuje go upolować, wtedy ukrywanie się nie jest konieczne – wręcz przeciwnie!

Możemy jeszcze wzmocnić efekt, jeśli barwa będzie łatwa do zapamiętania. Natura ma swoje ulubione kolory, którymi przyozdabia zwierzęta niebezpieczne i trujące: często są to czarny, żółty, czerwony lub ich kombinacja. Te ostrzeżenia wysyłane przez sam kolor zwierzęcia są tak skuteczne, że powstały osobne gatunki, których całym pomysłem na biznes jest naśladowanie groźnych zwierząt! Oxyrhopus petolarius to gatunek czarno-czerwonego węża, który wygląda zupełnie jak Micrurus annellatus, tyle że z jedną drobną różnicą – jest zupełnie niegroźny. O ile ten drugi wąż jest znanym jadowitym gatunkiem, ten pierwszy nie ma żadnego mechanizmu obronnego poza jednym i bardzo kluczowym: wygląda niebezpiecznie. A przynajmniej kojarzy się niebezpiecznie, ponieważ inne zwierzęta, które mogłyby na niego polować, noszą w sobie geny przodków nauczonych przez dobór naturalny, by trzymać się z daleka od tak wyglądającego zwierzęcia. Korzysta na tym zarówno oryginał, jak i przebieraniec, który opiera swoje przetrwanie całkowicie na tym jednym triku.

Czarno-biały skunks, podobnie jak trujący wąż, zapada w pamięć i swoją barwą jasno komunikuje, że ogłuszy cię samym podniesieniem ogona, jeśli podejdziesz za blisko. W XVII wieku skunks wywarł tak duże wrażenie, że został nawet opisany w kronikach misjonarzy, którzy wyruszyli do francuskich kolonii w Ameryce Północnej: „Ma piękne, lśniące czarne futro; dwa idealnie białe pasy na grzbiecie, które spotykają się przy szyi i ogonie, tworząc dodający mu gracji owal. Wspominam go tu jednak nie żeby go chwalić, ale żeby uczynić go symbolem grzechu. Żaden kanał nie śmierdzi tak strasznie”.

Jak widzicie, nawet biedak, któremu serce prawie wysiadło podczas pierwszego spotkania ze skunksem, nie omieszkał wspomnieć o pięknym białym owalu dodającym gracji.

Wracając jednak do zebr… Prawda jest taka, że nie mają one w sobie ani jednej groźnej molekuły. Nie ma w nich nic niebezpiecznego, co ich paski mogłyby podkreślać czy komunikować. W związku z tym ich wygląd jest dość zagadkowy. Naukowcy zastanawiali się, czy może ma to jakiś związek z temperaturą – wiadomo, że biały kolor odbija światło, czarny jest z kolei najlepszy w absorbowaniu, więc może coś tutaj jest na rzeczy? Żadnej takiej korelacji jednak nie znaleziono, natomiast pojawił się inny trop. Paski mogą tworzyć iluzję optyczną… dla owadów.

W jaki sposób miałoby to działać? Nie wiadomo. Badania pokazały jednak, że nie tylko zebry cieszą się mniejszą liczbą ugryzień niż podobne zwierzęta z bardziej typowym umaszczeniem; taki efekt można też uzyskać poprzez aplikację czarno-białych pasków człowiekowi! Z jakiegoś powodu taki kontrastujący wzór wydaje się utrudniać owadom lądowanie, prawdopodobnie wywołując wrażenie ruchu, którego wcale nie ma. Inna teoria mówi, że ten sam efekt może działać na drapieżniki! Paski w ruchu mogą powodować problem z określeniem kierunku poruszania się zebry oraz odseparowaniem pojedynczego zwierzęcia od całej grupy. Teoria, choć ciekawa, nie jest jednak pewna – ta z owadami wydaje się bardziej uzasadniona.

Kolor, jaki przybierze zwierzę, to skomplikowana sprawa – będzie on widoczny dla każdego. Będzie coś komunikował drapieżnikom, ale też innym przedstawicielom tego samego gatunku. Z jednej strony chcemy się ukrywać albo wyglądać niebezpiecznie, z drugiej – wyróżniać się na tle naszych pobratymców. Rozmnażać się. Dobór płciowy walczy tutaj ze zdolnością przetrwania, często na zaskakujące sposoby.

Ogon pawia, barwny i duży, wręcz mu przeszkadza! Znajdziemy co prawda badania sugerujące, że wbrew popularnej opinii pawi ogon nie utrudnia lotu, ale eksperci mówią coś innego. Ta jaskrawa, przesadzona wręcz część ciała może komplikować poruszanie się, wymagać więcej energii (pióra same nie urosną), no i oczywiście zwraca uwagę drapieżników. Zysk w oczach własnego gatunku jest jednak wystarczająco istotny, żeby zrekompensować to z nawiązką.

Oczywiście nie zawsze tak będzie! W przypadku niektórych ryb natura rozwiązała sprawę z fantastyczną finezją. Istnieją gatunki, które mają na sobie wzory odbijające światło ultrafioletowe – wzory w kolorze, którego ani ludzie, ani wiele drapieżników nie jest w stanie dostrzec. W ten sekretny sposób ryby komunikują się między sobą. Widzą w sobie rzeczy znajdujące się niby na samym wierzchu, a jednak takie, które są niedostrzegalne dla oczu niewrażliwych na ten zakres fal elektromagnetycznych.

Świat jest pełen barwnych roślin i zwierząt. Te barwy są zauważalne, mogą komunikować różne rzeczy, grozić, imponować, wywoływać zamieszanie. Ale nie zapominajmy, że wrażenie koloru stanowi tylko jedną z konsekwencji tego, w jaki sposób dany gatunek reaguje na różne rodzaje fal elektromagnetycznych. W końcu fale mają też inne funkcje – na przykład niosą ze sobą energię. Ciepło.

Kameleon znany jest ze swojej zdolności zmiany koloru, ale nie robi tego ze względu na otoczenie, w którym się akurat znajduje! Żeby było zabawniej, kameleon robi coś zupełnie przeciwnego do kamuflowania się – zmienia kolor, żeby się wyróżniać. Między innymi. Jak to robi? To dopiero prawdziwy kosmos!

Przez długi czas uważano, że kameleon działa w taki sposób jak niektóre gatunki potrafiące zmieniać barwę (na przykład ośmiornice, które manipulują rozłożeniem pigmentu). To jednak byłoby zbyt proste dla poczciwego gada z oczami poruszającymi się niezależnie od siebie i językiem wystrzeliwanym jak z procy.

Weźmy jeden z bardziej popularnych wśród hodowców gatunków: kameleona lamparciego. Zewnętrzna część jego skóry jest przezroczysta, a pod nią kryją się warstwy komórek z pigmentem. Żółty barwnik, który to zwierzę posiada, dałby mu domyślnie właśnie taki kolor, ale jak łatwo można zobaczyć, zazwyczaj jest on raczej zielony. Tutaj do akcji wchodzi kolejny składnik.

Nanokryształy.

Pod zewnętrzną warstwą skóry kameleona ułożone są malutkie kryształy odbijające światło. W swoim typowym ustawieniu ciasno zbite kryształki przepuszczają większość fal z widzialnego spektrum – poza tymi najkrótszymi, niebieskimi i fioletowymi. Odbicie światła niebieskiego (przez kryształy) oraz żółtego (przez pigment) razem daje zielony: domyślny kolor tego gatunku kameleona. Nasza gwiazda ma jednak coś więcej do zaoferowania. Kryształy mogą się od siebie oddalić i w ten sposób zmienić swoją reakcję na fale elektromagnetyczne. Nagle zaczynają być odbijane inne kolory i w połączeniu z żółtym tworzą coraz bardziej jaskrawe barwy.

Kryształy jednak wcale nie reagują na barwę otoczenia, w którym znajduje się zwierzę. Bodźcem może być temperatura: kameleony potrafią się stać niemal całkowicie czarne – absorbując więcej energii i ogrzewając się w ten sposób – albo na przykład bladozielone, co pozwala im się trochę ochłodzić, a przy okazji służy jako niezły kamuflaż wśród liści. Do tego dochodzi standardowe popisywanie się, spektakl, o którym mówiliśmy wcześniej: samce przybierają przeróżne jaskrawe kolory, aby przypodobać się samicom albo słać pogróżki konkurentom. Dzięki kryształom kameleony są w stanie zmieniać barwę błyskawicznie, a do tego mają jeszcze jednego asa w rękawie.

Pamiętacie przezroczystą skórę? W razie potrzeby gad może ją zrzucić, wystawiając komórki z kryształami na bezpośrednie bombardowanie promieniami świetlnymi i przybierając najbardziej efektowną kolorystykę.

Poprzez zmiany barw kameleon nie tylko modyfikuje swój wygląd. Zmienia też sposób interakcji swojego ciała z promieniami słonecznymi. A promienie słoneczne… to nie tylko światło widzialne.

To ważna funkcja barw i pigmentów, które za nimi stoją – na tyle ważna, że musimy na nią zwrócić uwagę również w wypadku człowieka. Mogliście już zdążyć sobie pomyśleć, że jeśli chodzi o temperaturę, kolory ludzkiej skóry wydają się trochę nie mieć sensu. Im bliżej równika, tym ciemniejsza skóra, co oczywiście znaczy, że absorbowane jest więcej światła, co oznacza więcej ciepła. Jako że są to rejony, w których i tak jest cieplej, ten efekt musi być rekompensowany przez inne biologiczne niuanse, na przykład wzmożone pocenie się. Można by pomyśleć, że to głupie – przecież jasna skóra pozwalałaby się ochłodzić jeszcze bardziej!

Sęk w tym, że melanina – substancja odpowiedzialna za ciemniejszą karnację – daje też coś innego. To ona odpowiada za ochronę przed promieniowaniem ultrafioletowym. Owe szkodliwe i niewidzialne dla nas fale o nieco krótszej długości niż światło fioletowe zostają zaabsorbowane i spacyfikowane. Rozbrojone. Wyeliminowane.

U osób z ciemniejszą skórą mamy więc wzmocnione bariery przed szkodliwym promieniowaniem, ale kosztem nadmiaru ciepła. Na tym kompromisy się jednak nie kończą. Nasz organizm produkuje witaminę D, wykorzystując część tego samego szkodliwego promieniowania ultrafioletowego, więc nie jest ono zupełnie niepotrzebne. Osoby z ciemniejszą skórą, jeśli chronią się przed tymi falami, gorzej wykorzystują ich cenną funkcję, ale to z kolei jest równoważone przez fakt, że w takim klimacie słońca jest mnóstwo. Cały czas jest do niego dostęp. To tak, jakbyście mieli dziurawe wiadro na wodę, ale rzeka była metr obok – może i będzie wam się lało ciurkiem, jednak zanim się uleje, i tak zdążycie donieść wodę, przynajmniej trochę.

Sprawa zaczyna się komplikować w chłodniejszych strefach, co pokazuje na przykład badanie wskazujące na niedobór witaminy D u ludzi o ciemnej karnacji mieszkających w Stanach Zjednoczonych. Nasi przodkowie, którzy musieli się w swoich rejonach mierzyć z zimą, krótszymi dniami i ograniczonym dostępem do słońca, zostali przez dobór naturalny naznaczeni jaśniejszą karnacją, która pozwala czerpać ze słońca więcej, kiedy akurat jest ono dostępne. Tutaj potrzebujemy lepszego wiadra, bo droga od rzeki jest dłuższa.

Oczywiście – jasna karnacja naraża nas bardziej na szkodliwe działanie owych fal (co znowu będzie częściowo zniwelowane przez ich rzadsze występowanie), ale i na to jest przydatna sztuczka. Jasna skóra ma zdolność częściowego ściemniania się wtedy, kiedy tego potrzeba. A potrzeba tego wtedy, kiedy promieni UV jest zbyt wiele. Owa zdolność to doskonale znane nam opalanie się.

O ile niektóre zwierzęta – na przykład ludzie – same wytwarzają pigment, w naturze nie zawsze tak to wygląda. Żółtko jajka jest żółte, ponieważ kura zjada rośliny, które mają w sobie żółty barwnik. Z tego też powodu popularne „żółtko”, w zależności od pożywienia, może też być białe, pomarańczowe albo nawet czerwone (oczywiście pomijając fakt, że współcześnie barwniki można po prostu dodawać celowo). Barwa wielu gatunków wynika z diety – tak jest w przypadku łososia, krewetki czy flaminga. Co te zwierzęta mają ze sobą wspólnego? Tak naprawdę wszystkie biorą swój kolor z tego samego źródła.

Bycie różowym to nie przelewki. To, jaką barwę przybiorą odrastające flamingowi pióra, zależy od obecności beta-karotenu, ale ptak nie jest w stanie wziąć go z powietrza. Może natomiast zjeść krewetkę, która ten barwnik zawiera, choć ona sama też go nie wytwarza. Podjada sobie krasnorosty – czerwone glony – które są producentem pigmentu. Po wyglądzie piór flaminga możemy więc ocenić jego zdrowie, bo przy niewłaściwej diecie upierzenie ptaka będzie po prostu białe. W zoo zobaczycie jednak pióra o jaskrawej barwie, ponieważ ludzie wykorzystujący tę wiedzę przygotowują jedzenie tak, żeby zwierzęta prezentowały się jak najefektowniej. Niezależnie od tego, czy mamy wschód słońca, czy dzień, czy zachód, możecie być pewni, że pióra będą się jarzyć pięknym intensywnym różem.

Co, jakby się nad tym zastanowić, jest… trochę dziwne.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Nieprawdziwe kolory


Wiecie, jak wyglądają różne pory dnia. Zachodzące słońce daje pomarańczowy, czasem wręcz czerwony blask, z kolei środek dnia wydaje się bardziej… neutralny. Biały. Jednak niezależnie od tego, która jest godzina, jakie pogoda i oświetlenie otoczenia, różowe pióra flaminga będą zawsze tak samo różowe. Zielone pojęcie będzie zawsze tak samo zielone. Ale czy powinno być? Czy nie powinno nam się wydawać, że rzeczy mają zupełnie inny kolor w zależności od tego, co akurat je oświetla?

Zacznijmy może od takiej kwestii: jak to jest z tym Słońcem? Słońce jest białe. Nie jest żółte, czerwone, nie jest żadnego innego koloru, aczkolwiek czasem może się takie wydawać – i zaraz do tego przejdziemy. Powierzchnia naszej pobliskiej gwiazdy ma 5500 stopni Celsjusza. Emituje mniej więcej równą ilość fal każdej długości światła widzialnego, co daje wrażenie światła białego. Ta wielka oświetlająca nas kula ognia jest – wbrew oczekiwaniom czy intuicji – nie żółta ani czerwona, chociaż przyjęło się barwić astronomiczne zdjęcia Słońca na właśnie takie kolory, żeby nikt nie miał wątpliwości, na co właśnie patrzy. Możemy się spodziewać, że Słońce będzie żółte, bo… no, bo takie się wydaje. Prawdopodobnie z tego samego powodu, dla którego niebo jest niebieskie.

Patrząc w niebo, patrzymy na konkretną fizyczną rzecz: niezliczone molekuły ziemskiej atmosfery, które mają różne właściwości. Światło Słońca, które też jest fizyczną rzeczą, po drodze do naszych oczu musi przedostać się przez atmosferę, a wchodzące w jego skład fale światła niebieskiego – ze względu na to, że są krótsze – łatwiej się załamują i rozpraszają. „Rozproszenie” jest zresztą całkiem fajnym słowem. Zupełnie tak, jakby część światła dała się zdekoncentrować podniebną imprezą i została tam na dłużej, podczas gdy reszta dociera do naszych oczu niewzruszona. W praktyce Słońce ma więc prawo wydawać się żółte. W końcu tu, na Ziemi, obserwujemy je przez filtr: część światła gubi się w gęstym atmosferycznym melanżu, nadając niebu jego błękit, a to, co pozostaje w naszym obrazie słonecznej kuli, to biel nie tylko uboższa o te najkrótsze fale, ale też kontrastująca z kolorem nieba. Nasz mózg widzi więc coś bardziej… żółtego.

Albo nawet czerwonego! Im niżej nad horyzontem znajduje się słońce, tym więcej atmosfery musi przebyć jego promieniowanie. To jest całkiem zrozumiałe, bo kiedy mamy naszą gwiazdę bezpośrednio nad głowami, światło wydaje się najbardziej białe. Jeśli jest nisko nad horyzontem, musi pokonać nie tylko atmosferę zawieszoną bezpośrednio nad nami, ale też dużo dłuższy, zatłoczony korytarz, w którym szans na rozproszenie jest znacznie więcej. Tym samym, zanim promienie słoneczne do nas dotrą, zostają mocno poturbowane przez atmosferę. Widzimy tylko te, które przetrwały całą drogę. Im dłuższe fale, czyli im bliżej im do czerwieni, tym lepsza ich zdolność do przebycia tej trasy bez kłopotów.

Owo zmodyfikowane światło oświetla wszystko, co widzimy na Ziemi. Odbija się od zielonych liści i różowych flamingów. Dociera do naszego oka, co pozwala nam określać kształty oraz barwy. Ale niezależnie od tego, czy liście są oświetlane przez światło mniej lub bardziej czerwone, czy jest środek dnia, czy jego koniec, zawsze jesteśmy w stanie rozpoznać ich barwę – zawsze wydaje się taka sama. Mimo że w rzeczywistości… tak nie jest. Informacja o mieszance fal świetlnych docierającej do naszych oczu – na podstawie której mózg generuje kolory, sylwetki, jasność i całość tego, co znamy jako obraz – jest inna podczas zachodu słońca niż w środku dnia. Sygnał docierający do naszego oka jest inny. Natomiast kolor powstający w naszym mózgu – taki sam.

Oczywiście, że umiemy rozpoznać na pierwszy rzut oka, jaką porę dnia mamy. Nie jest tak, że nie widzimy, iż światło jest inne. Mimo że dostrzegamy tę różnicę, wciąż możemy rozpoznać konkretne przedmioty po ich kolorach, chociaż w praktyce, zależnie od oświetlenia, są one zupełnie inne. Jednocześnie widzimy oraz nie widzimy różnicy. W pewnym sensie mózg przekazuje nam dwie różne informacje: faktyczny kolor oraz informację o tym, jak ten kolor by wyglądał, gdyby był oświetlony inaczej. To jedna z podpowiedzi pokazująca, że powstawanie koloru w naszych umysłach jest czymś więcej niż dosłownym tłumaczeniem świata zewnętrznego; czymś więcej niż tylko przekazaniem informacji do mózgu.

Mózg, decydując o tym, jakie wrażenie kolorystyczne stworzyć, bierze pod uwagę dużo więcej rzeczy niż tylko surowy sygnał fal elektromagnetycznych. Pozwala nam to identyfikować przedmioty po ich kolorach, nawet jeśli zdarza nam się na owe rzeczy patrzeć w zupełnie innym oświetleniu. Nasz umysł analizuje otoczenie, światło i cień, a następnie potrafi wyobrazić sobie, jak dany przedmiot wyglądałby, gdyby cienia nie było, a światło stało się neutralne. To wrażenie jest wręcz podświadome: mimo że natrafiamy na te same obiekty w różnych warunkach oświetlenia (a więc dosłownie widzimy te same obiekty z inną barwą!), wciąż jesteśmy w stanie określić, z którą właściwie barwą mamy do czynienia i jak wyglądałby ten obiekt w innym świetle. Nazywamy to stałością kolorów.

Na to, co zobaczymy, wpływa także nasza wiedza o świecie – to, co spodziewamy się zobaczyć – i stąd też biorą się iluzje optyczne. Mamy znany obrazek przedstawiający biało-szarą szachownicę. Większość tej dwukolorowej szachownicy jest oświetlona neutralnie, ale w jednym miejscu stoi wysoka figura rzucająca cień na część białych i szarych kratek. Dwie z szarych kratek – jedna w neutralnym świetle, druga w cieniu – są zaznaczone, a my mamy stwierdzić, jaki mają kolor.

Oszustwo obrazka polega na tym, że część kratek znajdujących się w cieniu faktycznie zachowuje się tak, jakby były w cieniu – ich kolor jest trochę ciemniejszy. Ta jedna, zaznaczona, została zmodyfikowana tak, żeby cień niejako ją ominął. Na obrazku ma więc taką samą barwę jak wszystkie inne odpowiadające jej szare kratki, które znajdują się w normalnym świetle.

Gdy rozpoznajemy, że mamy tutaj coś rzucającego cień, automatycznie zakładamy, że wszystkie znajdujące się w zasięgu tego cienia elementy w rzeczywistości są jaśniejsze. To tak, jakbyśmy byli w stanie obliczyć wpływ cienia na zmianę koloru, a następnie wykonali w głowie odwrotne działanie, które pozwala nam ów kolor zidentyfikować. To działa ze wszystkimi faktycznie przyciemnionymi kratkami – kiedy porównujemy je z normalnie oświetloną resztą, wydaje nam się, że są tego samego koloru. Jednak ta jedna, ta oszukana sprawia wrażenie jaśniejszej niż reszta szarych, mimo że w praktyce jest identyczna (efekt cienia magicznie ją omija).

Dlaczego tak jest? No cóż, właśnie przez zastosowane oszustwo! Chociaż cień, niezgodnie z zasadami, omija tę jedną kratkę, to nie omija pozostałych, które znalazły się w jego zasięgu. Zakładamy, że na tę jedną kratkę ten cień też musi padać. Żeby rozpoznać jej kolor, usuwamy w głowie ów efekt, chociaż obrazek zrobił to już za nas. W efekcie dostajemy wrażenie koloru jaśniejszego niż w rzeczywistości. Dwie – w praktyce identyczne – kratki wydają się różnić, ponieważ jedną z nich zmieniliśmy tak, żeby zgadzała się z naszymi oczekiwaniami. Jedyny sposób, żeby pokonać tę iluzję, stanowi pozbycie się informacji o tym, że kratka jest w cieniu. Możemy to uzyskać, aranżując obrazek inaczej (na przykład stawiając kratki obok siebie) albo patrząc kątem oka. W obu przypadkach usuwamy z naszego mózgu pewną informację i tym samym zmieniamy sposób, w jaki odbieramy kolory.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Mówimy, że rzeczy mają pewną barwę – ale przecież wrażenie barwy powstaje

dopiero w głowie!

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Jeśli kojarzycie słynny obrazek sukienki, która niektórym wydaje się niebieska, a innym złota, to jest to fantastyczny przykład tego procesu. Oczywiście ludzie oglądają to samo zdjęcie na przeróżnych ekranach, ale badania sugerują, że większe znaczenie ma coś innego. Detal tkwi w tym, jak skonstruowane jest zdjęcie. Nie wiadomo z całą pewnością, w jakim właściwie otoczeniu znajduje się fragment sukienki. Tło jest dwuznaczne i pozwala założyć co najmniej dwie opcje. Zależnie od tego, na co zdecyduje się mózg danej osoby – czy stwierdzi, że sukienka znajduje się w naturalnym świetle, czy w sztucznym – kolor się zmienia! Mimo że dociera do nas ta sama informacja, interpretujemy ją inaczej, a mózg bez naszej wiedzy dokonuje transformacji tego obrazu w taki sposób, żeby uwzględnić domniemane źródło światła. Źródło jest nieznane, więc decydujemy się na jedną z opcji – a zależnie od tego, którą z nich wybierzemy, wygląd przedmiotu zupełnie się zmienia. W jednym z badań naukowcy wykryli silną zależność pomiędzy tym, o jakich porach zazwyczaj ktoś funkcjonuje, a postrzeganym kolorem sukienki. Nocne marki zazwyczaj typowały wersję niebiesko-czarną oraz, co ciekawe, częściej obstawiały, że sukienka jest oświetlona światłem żarówek, nie słonecznym. Z rannymi ptaszkami było na odwrót – zdecydowanie częściej widzieli biało-złotą kreację oraz wyobrażali ją sobie skąpaną w promieniach słońca, do których byli w teorii bardziej przyzwyczajeni. Nasze założenia i oczekiwania względem kolorów miały więc na nie realny wpływ.

To wszystko łączy się w ciekawy wniosek. Mówimy, że rzeczy mają pewną barwę – ale przecież wrażenie barwy powstaje dopiero w głowie! Możemy więc powiedzieć, że rzeczy mają kolor odpowiadający parametrom odbitego od nich światła, ale nawet to nie jest do końca prawda!

Nasz mózg może w różnych sytuacjach „zadecydować” o tym, jaki ten kolor powinien być. Może mieć na to wpływ nasza pamięć – zdjęcie truskawek, które zostało drastycznie przekoloryzowane na niebiesko, wciąż będzie sprawiało wrażenie, jakby umieszczone tam truskawki były czerwone. Chcemy, żeby takie były! Jasne, na zdjęciu zachowany jest odpowiedni kontrast, różnica w jasności pomiędzy truskawkami a trzymającymi je dłońmi czy widoczną w tle trawą jest w porządku, ale czerwony kolor, który dostrzegamy, w praktyce jest tam nieobecny. Widać to doskonale, kiedy w programie graficznym pobierze się tę „czerwień” z truskawek, a potem zamaluje nią całe zdjęcie. Powstały kwadrat nagle okazuje się szaroniebieski. Zmieniając treść obrazu, zmieniamy też naszą percepcję barw. Kiedy kolor nie jest już częścią truskawek, nie próbujemy go przerobić w głowie na to, co wydaje nam się, że powinniśmy zobaczyć. Kontekst, kształt obserwowanej rzeczy, nasze oczekiwania – to wszystko wpływa na to, jaką barwę dostrzegamy.

Są jednak pewne granice, które trudno przeskoczyć. Kolory, które są dla nas niemożliwe do uzyskania czy dostrzeżenia, chyba że wykorzystamy ograniczenia naszego mózgu i oszukamy go. Żeby to zrobić, musimy tylko wiedzieć, jak właściwie proces tworzenia barw działa… i dlaczego nie istnieje taki kolor jak na przykład „zielonkawa czerwień”.

Jest taki rodzaj kolorystycznej iluzji, którą łatwo odnaleźć w internecie albo nawet wykonać samemu. Na czarnym tle mamy kółko w jakimś kolorze – powiedzmy, że kółko jest czerwone. Patrzymy na jego środek przez jakieś pół minuty, po czym zmieniamy obraz na czyste białe tło. W naszej głowie otrzymujemy jasne, czytelne niebieskie koło, które zostaje z nami jeszcze przez jakiś czas, odbijając się coraz słabszym echem w naszym polu widzenia.

Co się wydarzyło? Otóż mogliście słyszeć, że w naszym oku znajdują się receptory wrażliwe na fale o różnej długości – czerwone, niebieskie albo zielone. Z kombinacji tych kolorów tworzy się cała paleta barw, a połączenie wszystkich daje czystą biel. W tym eksperymencie „zużywamy” jeden rodzaj receptorów, który odbiera najpierw intensywne światło konkretnej barwy. Kiedy nagle w tym miejscu pojawia się białe światło, wszystkie receptory muszą znów wkroczyć do akcji – i kątem oka możemy zobaczyć, że chociaż w części naszego pola widzenia faktycznie widać biel, to ten fragment, który pracował nad czerwonym okręgiem, wciąż się regeneruje. Widzimy nieistniejący niebieskawy okrąg. Białe światło, które trafiło w te „zużyte” miejsca, nie zostaje dokładnie przechwycone, ponieważ czerwone receptory wciąż się regenerują. Dostajemy białe światło minus czerwień, a więc receptory niebieskie i zielone razem dają coś, co nazwalibyśmy cyjanem, barwę pomiędzy granatowym a zielonym. Z upływem czasu widzimy, jak okrąg powoli staje się coraz mniej widoczny, aż w końcu znika. Zostaje przed nami już tylko białe tło.

Oko to jedna rzecz, a w mózgu, jak już wszyscy doskonale wiemy, odbywa się kolejny akt tej historii. Mózg organizuje te sygnały po swojemu. I tak na przykład czerwony i zielony, podobnie jak niebieski z żółtym, są swoimi przeciwieństwami. Jeśli jeden jest, drugiego nie ma – i na odwrót. Za wrażenie koloru czerwonego i zielonego odpowiada ta sama komórka, tylko zachowująca się w inny sposób. Jeśli oko przechwyciło fale odpowiadające czerwonemu, to komórka zostaje pobudzona, z kolei jeśli dostajemy sygnał zielony, ta sama komórka zostaje wstrzymana. Mówiąc inaczej: zielony jest efektem braku czerwonego, a tym samym nie da się zobaczyć zielonego i czerwonego jednocześnie – komórka nie może być aktywna i nieaktywna w tym samym momencie.

Co oczywiście nie znaczy, że nikt nie próbował ich oszukać!

Kilkakrotnie przeprowadzano eksperymenty, które miały wywołać wrażenie powstania niemożliwego do opisania koloru. Naukowcy, wykorzystując między innymi technologię śledzenia wzroku, prezentowali badanym sąsiadujące ze sobą zielone i czerwone paski. Stabilizowali pacjentów tak, żeby kolorowe pola znajdowały się w dokładnie tej samej części ich pola widzenia, i czekali do momentu, w którym granica pomiędzy kolorami zniknie, a dwie barwy połączą się w zupełnie nowy odcień. W nowej wersji tego eksperymentu sześć z siedmiu badanych osób twierdziło, że zobaczyło niemożliwe kolory – barwy, których nigdy wcześniej nie widziało i których nie potrafi opisać. Ile w tym prawdy? No cóż, nie jesteśmy w stanie tego stwierdzić. Kolor to właśnie jedna z rzeczy, które ktoś może nam przedstawić, wytłumaczyć, a my nie wiemy, jak dokładnie doświadczyła tego ta osoba. Możemy tylko wierzyć na słowo. Wierzyć, że było to coś… dziwnego.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Nie mieć czerwonego pojęcia


Ślepota barw, która utrudnia rozpoznawanie czerwonego i zielonego, jest najbardziej powszechna. Występuje w jakiejkolwiek formie u 8% mężczyzn i zaledwie 0,5% kobiet, co wynika ze sposobu dziedziczenia owego zaburzenia. Z tego powodu sygnalizacja świetlna bazująca na zielonym i czerwonym jest… niezbyt dobrym pomysłem. Na szczęście zazwyczaj światło da się rozpoznać po jego umiejscowieniu – na przykład po tym, że jest na górze lub na dole. No, chyba że jesteście w dzielnicy Tipp Hill w Syracuse w stanie Nowy Jork.

W latach dwudziestych XX wieku grupa młodzieńców zdemolowała sygnalizację na jednym z głównych skrzyżowań. Tipp Hill było miejscem zasiedlonym przez irlandzkich imigrantów, a część z nich poczuła się dotknięta symbolicznym kolorem Brytanii górującym nad zielenią Irlandii. Po więcej niż jednym takim incydencie w ramach kompromisu zdecydowano się zainstalować sygnalizację odwróconą (co nie jest do końca zgodne z prawem, ale to szczegół) – zielony na samej górze, a czerwony na dole. To zdecydowanie może być problem dla kogoś mającego kłopot z rozróżnianiem tych kolorów, a można by go łatwo uniknąć, gdyby tylko ktoś kiedyś stwierdził, że warto wykorzystać niebieskie światło. Mało kto ma dziś problem z odróżnieniem niebieskiego od czerwonego. Najwyraźniej decydent nie miał zielonego pojęcia, że będzie to kłopotliwe.

Ale wiecie, jedna rzecz mnie dręczy. Mówiliśmy na początku, że pojęcie jest niematerialne – w związku z tym nie emituje przecież żadnych fal, nie wzbudza wrażenia żadnego koloru. A jeśli jednak… wzbudza? Co, jeżeli dla kogoś pojęcie faktycznie jest zielone? No jasne, niby wszyscy wiemy, że to jest tylko takie powiedzenie, że przecież zielony kojarzy nam się z tym i tym, ktoś tak kiedyś powiedział i to się przyjęło, rozprzestrzeniło – nie myślimy nawet o tym, co ten kolor faktycznie tam robi. Ale co, jeśli ktoś, myśląc „pojęcie”, dosłownie widziałby kolory zielony? Jest realna szansa, że gdzieś na świecie istnieje taka osoba. Osoba, która doświadcza synestezji.

Ludzie z synestezją, niezależnie od tego, o jakim z jej wielu rodzajów mówimy, mają jedną wspólną cechę: niektóre z ich zmysłów są powiązane ze sobą w nietypowy sposób. Może być tak, że gdy słyszą jakiś dźwięk, to widzą przed sobą kolor. W pewnym wypadku będzie to tylko takie skojarzenie, w innym kolor dosłownie pojawi się przed ich oczami – czy tego chcą, czy nie. Owe powiązania zazwyczaj są stałe – w tym wypadku oznaczałoby to, że dany dźwięk zawsze będzie przywoływał ten sam kolor. Dźwięki mogą też wywoływać wrażenie smaku lub zapachu, tak jak w znanym przypadku Sołomona Szerieszewskiego.

Dziennikarz obdarzony niesamowitą pamięcią opowiadał między innymi historię o tym, jak spytał kobietę w sklepie o smaki lodów, ale stracił apetyt, kiedy ton jej głosu przywołał mu na język intensywny smak węgla. W innych przypadkach synestezji litery lub cyfry mogą być zawsze konkretnego koloru, a abstrakcyjne idee, choćby miesiące, ułożone w konkretny sposób: na przykład lipiec może wywoływać wrażenie „bycia po prawej stronie”, a październik czaić się bezpośrednio za plecami. Nic nie stoi na przeszkodzie, żeby na słowo „pojęcie” przywoływać w głowie jakiś kolor. Chociażby zielony.

Synestezja to cudowny przykład tego, jak to właśnie „kolor” rodzi się w naszym umyśle. Zazwyczaj te wszystkie wrażenia – obraz, dźwięk i tak dalej – faktycznie powstają na podstawie świata zewnętrznego. Rzeczywistość dostarcza nam pewnych bodźców, sygnałów, które stanowią instrukcję dla naszego mózgu; na ich podstawie kreuje on różne odczucia. To jednak nie znaczy, że bodźce są potrzebne. Albo inaczej – nie muszą to być zawsze te same bodźce, nie muszą to być w ogóle bodźce pochodzące z zewnątrz. Mózg potrafi generować barwy, obrazy, dźwięki – niezależnie od tego, czy robi to na podstawie jakichś sygnałów ze świata zewnętrznego, czy według własnego widzimisię.

Nawet przy braku jakichkolwiek bodźców owa zdolność do generowania nie znika. Pytanie tylko, kiedy się uaktywnia, bo z tym bywa już różnie. Synestezja sprawia, że różne zmysły przeplatają się ze sobą, bodźce z jednego generują reakcje innego, a skrajnym przykładem tworzenia przez umysł czegoś z niczego są halucynacje. Wywołane substancją, zaburzeniem czy czymkolwiek innym, mogą się wydawać najzupełniej prawdziwe, bo w praktyce… po prostu są. Wywołuje je ten sam proces w naszym mózgu, który pozwala nam obserwować rzeczywistość. Jedyna różnica jest taka, że na zewnątrz nie ma żadnego źródła, które by je generowało.

Wracając jednak do synestezji, mamy tutaj sytuację podobną jak przy ślepocie barw. Synesteta może nie tylko wykorzystywać swoją zdolność chociażby do zapamiętywania czy uczenia się, ale w pewnych warunkach może być w stanie lepiej dostrzegać pewne rzeczy. W jednym z badań dwie grupy osób – synesteci i ludzie niezgłaszający takich doświadczeń – obserwują ekran, na którym jest bardzo dużo piątek i dosłownie kilka dwójek. Nie są one w żadnym rzędzie, tylko zgrupowane tak, jakbyśmy obserwowali drzewa w lesie z lotu ptaka, plus zapisane bez żadnych zaokrągleń, co sprawia, że piątki i dwójki są swoimi odbiciami.

Wszystkie cyfry są w tym samym kolorze, a badani mają za zadanie wyłowić spośród piątek zakamuflowane dwójki. Nie jest to zadanie bardzo trudne…

… zwłaszcza jeśli doświadczacie synestezji! Okazuje się, że mózg takiej osoby podświadomie zidentyfikował kształty szybciej, a jeśli je zidentyfikował, to przypisał im odpowiednie kolory, co sprawia, że dwójki od razu wyróżniają się z tłumu! Synesteci uzyskują więc lepszy wynik niż przeciętna osoba – a żeby ludzie z drugiej grupy zbliżyli się do takiej szybkości, trzeba im po prostu dać kartkę, na której cyfry faktycznie mają różne kolory.

Tak oto zmierzamy do jakiegoś dziwnego żartu pokroju „przeciętny człowiek, synesteta i daltonista wchodzą do baru” – a potem każdy zauważa kogoś w innym kamuflażu (ale żaden z nich nie zauważa, że przy barze siedzi John Cena). Znów jednak możecie zapytać: „Dlaczego po prostu wszyscy nie mają synestezji, skoro to takie przydatne?”. Dobre spostrzeżenie. Badania wskazują na to, że chociaż synesteci są zazwyczaj lepsi od typowych ludzi między innymi w odróżnianiu odcieni kolorów, często mają problemy z odczytywaniem ruchu i mowy. To drugie może wynikać z pierwszego, na przykład jeśli mają problem z odczytywaniem ruchu ust, ale może też brać się z nadmiaru zbędnych informacji, jeśli dźwięki i różne bodźce w otoczeniu przelewają się do innych zmysłów.

Synestezja zależnie od rodzaju może ułatwić pewne czynności – chociażby czytanie – lecz może też utrudnić inne. Owa różnorodność jest fantastyczna, ale jednocześnie nieco zaskakująca. Sposób, w jaki doświadczamy świata, wydaje się przecież czymś bardzo konkretnym i znajomym, czymś fundamentalnym dla naszego gatunku, czymś, co jest przecież wynikiem długiego procesu kształtowania się naszego DNA. Ludzie jednak wciąż potrafią odbierać to samo otoczenie zupełnie inaczej, reagować na inne bodźce i generować na podstawie tych samych informacji inną rzeczywistość.

Różnimy się nie tylko zawiłymi mechanizmami naszych umysłów, ale czasem wręcz podstawowymi sposobami działania naszych ciał. Większość osób ma trzy rodzaje czopków w oku, które reagują na fale o różnych częstotliwościach, lecz są też ludzie, którzy mają ich mniej lub więcej! Ich mózgi są do tego znakomicie dostrojone i dzięki tym oraz innym różnicom każdy z nas doświadcza świata w zupełnie unikatowy sposób.

Ów alternatywny świat to coś, do czego nie możemy uzyskać dostępu. Fascynujące jest poznawanie innych osób, bo chociaż mogą one patrzeć na to co my, widzą coś innego. Możemy się starać to zrozumieć, prosić o opisanie, słuchać i zachwycać się, chociaż nigdy nie poczujemy, jak to właściwie jest. Wszyscy nosimy w sobie różne światy – zarówno barw, jak i wrażeń z innych zmysłów, obrazów, skojarzeń, myśli i odczuć. Każdy z nas jest pojemnikiem fantastycznego, osobnego uniwersum i wszystkie te uniwersa, poza swoim własnym, możemy sobie tylko wyobrażać. Prawdopodobnie nigdy nie dowiemy się, jak to jest być innym człowiekiem. W końcu nawet gdybyśmy mogli stać się innym człowiekiem, i tak nie wiedzielibyśmy, że się nim staliśmy! Ta nowa egzystencja stałaby się jedyną prawdziwą.

Dziwne.

Tak się teraz zastanawiam… Skoro o doświadczeniach innych ludzi możemy tylko usłyszeć… to skąd mamy w ogóle pewność, że one istnieją?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





CZY INNI LUDZIE SĄ PRAWDZIWI?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Kiedy na Ziemi w 2018 roku żyło 7,5 miliarda ludzi, na każdego z nas przypadały mniej więcej 3 kurczaki.

Blisko 24 miliardy – tyle ich wtedy było. Nic nie wskazuje, żeby w kolejnych latach coś się w tym temacie drastycznie zmieniło. Setki miliardów jaj, miliony ton mięsa, czasem dobre, a czasem wołające o pomstę do nieba warunki. Na całym świecie poprzecinanym wyimaginowanymi granicami warunki uznawane za adekwatne znacząco się różnią. Wiąże się to chociażby z faktem, że prawo jednego kraju może zupełnie inaczej niż prawo drugiego odpowiadać na to samo pytanie: „Jak to jest być kurczakiem?”.

Jak to jest? Czy w ogóle jest jakoś? Prawo obowiązujące na przykład w Chinach sugerowałoby, że nie – i to nie tylko względem kurczaków, ale wszystkich zwierząt w ogóle. W konsekwencji tego w 2019 roku miało tam chociażby miejsce badanie, które najprawdopodobniej nie byłoby możliwe do przeprowadzenia na przykład w Polsce ze względów etycznych (tym, jakie badania, procedury czy modyfikacje biologiczne są moralnie dopuszczalne, zajmuje się bioetyka). Naukowcy zmodyfikowali DNA małpy tak, żeby konkretny osobnik urodził się bez wybranego genu. Gen ten był odpowiedzialny za działanie zegara biologicznego. Bez niego zwierzę było, delikatnie mówiąc, zdezorientowane. Czasami wydawało się zaniepokojone, innymi razy hiperaktywne – jego egzystencja została w znaczący sposób zaburzona, ale to był dopiero początek.

Małpę tę następnie sklonowano. Na świat zostało powołanych pięć kolejnych identycznych genetycznie zwierząt. Eksperyment zakończył się wręcz podwójnym sukcesem. Nie tylko udało się wybrać konkretny aspekt żyjącego organizmu i z chirurgiczną precyzją go wyłączyć, ale też następnie stworzyć kolejne zwierzęta na wzór oryginału. Sukces obarczony jest jednak kosztem, bo te zwierzęta, co łatwo zauważyć po ich zachowaniu, są strapione. Być może nie potrafią nam tego przekazać i być może nawet tego nie rozumieją, ale niewątpliwie coś odczuwają. I nie jest to przyjemne.

W polskim prawie zapisane jest, że zwierzę to „istota żyjąca, zdolna do odczuwania cierpienia”. Owa zdolność do odczuwania cierpienia przez bardzo długi czas była główną cechą zwierząt, na której się skupiano, kiedy próbowano rozstrzygnąć trwający do dziś konflikt: czy są one świadome? Im dalej w las, tym bardziej te dwie ścieżki zaczęły się rozdzielać. Bo co to znaczy „być świadomym”? Czy można odczuwać ból, ale nie być świadomym? Jak to jest być kurczakiem? Ośmiornicą?

Jak to jest być człowiekiem?

Na to ostatnie pytanie na szczęście odpowiadać nie musimy, bo wiemy, jak to jest. Każdego z nas łączy fakt, że obserwujemy wszechświat z własnej, subiektywnej perspektywy. Odczuwamy rzeczy i mamy poczucie bycia sobą. Aż można sobie pomyśleć: „Kurczę, całkiem specjalny jestem, skoro uniwersum wybrało akurat mnie, żeby obserwować się z mojej perspektywy”. Ale dla was to przecież nic nie znaczy. To znaczy… możecie mi wierzyć na słowo, ale dla was jestem tylko jakimś człowiekiem, który twierdzi, że odczuwa rzeczy z własnej perspektywy, tak samo jak wy odczuwacie je z własnej.

Czy mogę wam udowodnić, że mam tak samo jak wy? Bardzo bym chciał, ale nie jestem w stanie. A żeby było śmieszniej, przecież wcale nie mam tak samo. Wy wiecie, jak to jest być sobą, a ja wiem, jak to jest być mną. Nie na odwrót. Jak to jest być osobą, która widzi dźwięki? Jak to jest być osobą, która nie może formować wspomnień i żyje cały czas w chwili obecnej? Jak to jest być osobą empatyczną? Jak to jest być pozbawionym empatii psychopatą? Możemy opisywać zachowania, które wiążą się z tymi stanami, możemy nawet wyobrażać sobie, jak się je odczuwa, ale to jest to – tylko wyobrażać. I wierzyć na słowo.

Świadomość stanowi zagadkę, która trapi ludzi nauki od pokoleń. Moja ulubiona definicja, sformułowana przez nieżyjącego już psychologa Stuarta Sutherlanda, brzmi następująco: „Świadomość to posiadanie uczuć, myśli i spostrzeżeń. Termin ten jest niemożliwy do zdefiniowania bez używania słów, które są niezrozumiałe dla kogoś, kto nie ma pojęcia, czym jest świadomość. Wiele osób błędnie porównuje świadomość do samoświadomości – konieczne jest tylko bycie świadomym świata zewnętrznego. Świadomość to fascynujące, lecz nieuchwytne zjawisko. Nie da się określić, czym jest, co robi, dlaczego wyewoluowała. Nic wartego czytania nie zostało o niej napisane”.

Określamy świadomość jako poczucie bycia czymś. Tak jak napisał Sutherland, w zasadzie można sobie wyobrazić – choć wymaga to pewnej gimnastyki umysłowej – istnienie takiego poczucia bez bycia świadomym własnego ja. Jest to po prostu niepowtarzalna, subiektywna perspektywa istoty żyjącej, która doświadcza świata zewnętrznego.

Jaka ta perspektywa jest? Trudne pytanie. Możemy jedynie próbować szukać coraz to bardziej zawiłych podobieństw. Tak na przykład oznak świadomości doszukiwano się w tym, czy samopoczucie zwierzęcia będzie wpływało na podejmowane decyzje – w taki sam sposób jak nasze spojrzenie na rzeczywistość może być optymistyczne lub pesymistyczne zależnie od nastroju. Do tego celu trzeba było tylko szczurów… i łaskotek.

Całe badanie polegało na tym, że najpierw uczyło się szczury skojarzeń z konkretnymi dźwiękami. Jeden z nich oznaczał, że otrzymają nagrodę – jedzenie – ale żeby to się stało, muszą wcisnąć odpowiedni przycisk, bo inaczej nic się nie wydarzy. Drugi dźwięk zapowiadał z kolei nieprzyjemny szok elektryczny, którego jednak można było uniknąć poprzez wciśnięcie innego przycisku.

Oba przyciski były zawsze do dyspozycji, lecz nie zawsze dawały efekt i liczyło się tylko pierwsze wciśnięcie, tak więc dźwięk informował szczury, który przycisk faktycznie warto aktywować. Kiedy już zwierzęta zrozumiały zależność, wprowadzany był trzeci dźwięk brzmiący jak coś pomiędzy pierwszym a drugim. W praktyce mógł oznaczać zarówno jedną, jak i drugą sytuację, a zwierzęciu pozostawało zgadywać, czy brzmi to bardziej jak nagroda, czy zagrożenie. Wciśnięcie przycisku, który powstrzymuje szok elektryczny, będzie tu opcją „bezpieczną” – niezależnie od przebiegu sytuacji szczur albo powstrzymał prąd, albo zrezygnował z nagrody, więc nie wydarzy się nic. Wybranie przycisku związanego z jedzeniem będzie z kolei ryzykowne – efektem może być nagroda albo ból.

I tu na scenę wkraczają łaskotki. Szczury jako inteligentne stworzenia łatwo nauczyły się, który przycisk kiedy wcisnąć, ale na niepewny ton reagowały różnie. Sytuacja zmieniała się jednak, kiedy zostały połaskotane i zaczęły się… śmiać. Szczury śmieją się w częstotliwości 50 kiloherców, czyli znacząco powyżej tego, co jesteśmy w stanie w ogóle usłyszeć. Może wspomnę jeszcze, że potrafią też skakać z radości, kiedy się dobrze bawią – to też było badane.

Rzecz ze śmiejącymi się szczurami wyglądała jednak tak, że znacznie częściej decydowały się przy usłyszeniu niepewnego dźwięku wybierać przycisk odpowiadający za nagrodę! Wyniki były jednoznaczne, ale powody mogły być różne. Czy w tej sytuacji zwierzęta były bardziej gotowe na potencjalny ból? Czy były skore do ryzyka? A może ich podekscytowanie sprawiało, że spodziewały się dobrego wyniku albo nagroda wydawała się bardziej atrakcyjna? Każda z tych rzeczy sugeruje jednak, że stan emocjonalny szczura wpływał na jego decyzje – to jedna z cegiełek, które mogą się kojarzyć z pewnym subiektywnym, świadomym doświadczeniem.

Trudno jednak wyobrazić sobie to „subiektywne doświadczenie zewnętrznego świata” bez bycia świadomym samego siebie. Pewnie dlatego badania związane ze świadomością zwykło się utożsamiać z tak zwanym testem lustra. Zwierzęta, przed którymi stawiane jest lustro, obserwuje się pod kątem tego, czy są w stanie dostrzec w tym lustrze siebie. Wydaje się to dosyć kontrowersyjne w swoich założeniach – w końcu dlaczego zwierzę miałoby w ogóle rozumieć ideę lustrzanego odbicia – ale w niektórych przypadkach działa.

Zwierzęciu, które zostaje tymczasowo uśpione, aplikuje się znak w miejscu, którego normalnie nie jest ono w stanie zobaczyć. Ten znak ma nie mieć żadnego zapachu, nie zostawiać żadnego wrażenia, więc po przebudzeniu nie ma żadnego powodu, żeby ta część ciała nagle stała się interesująca. Fantastycznie obserwuje się zwykłą srokę, która po uważnym spojrzeniu w lustro zaczyna najpierw próbować ściągnąć znamię szponami, a potem szybko zmienia strategię i ociera się szyją o podłogę. Po nieudanej interwencji ptak podchodzi do lustra bliżej i uważnie analizuje, czy coś mu się nie przywidziało.

To absolutnie fascynujące, że zwierzęciu przychodzi to z taką łatwością i swobodą… tylko co nam to właściwie mówi? Czy dzięki temu wiemy, jak to jest być sroką? Nie do końca. Szympansy albo delfiny zdają test lustra, koty i papugi już nie. Psy nie rozpoznają swojego odbicia, są jednak w stanie odróżnić własny zapach od zapachu innych psów albo zauważyć, kiedy ich zapach miesza się z innym – zdając tym samym test wonnego odbicia.

To jest świetna rzecz, ale nie mówi nam wszystkiego o subiektywnych doświadczeniach tych gatunków. Nie chodzi już nawet o to, że sam test nie jest do końca optymalny. Niektóre gatunki reagują na odbicie agresywnie (na przykład goryle), co uniemożliwia im podejście do eksperymentu. Inne, chociażby wspomniane psy, nie opierają się tak bardzo na zmyśle wzroku. Badanie nie jest idealne, ale nawet gdyby było, wciąż nie powiedziałoby nam całej prawdy. Tak samo jak całej prawdy nie mówi nam zdający test lustra człowiek.

Jaka jest różnica pomiędzy człowiekiem a istotą, która wydaje się zachowywać identycznie jak człowiek? Odpowiedź brzmi: żadna. Mamy kontakt z innymi ludźmi i zakładamy, że doświadczają oni życia w taki sposób jak my. Gdybyśmy jednak mieli istotę, która trochę jak robot reaguje na różne wydarzenia tak, jak wyobrażamy sobie, że człowiek by zareagował, i nie ma przy tym subiektywnego wrażenia świadomości, dostalibyśmy pustą skorupę, która byłaby dla nas nieodróżnialna od prawdziwego człowieka. Filozoficzny zombie!

Oczywiście są filozofowie, którzy twierdzą, że nie ma to żadnego sensu – że świadomość wpływa na nasze zachowanie zbyt mocno, żeby dało się uzyskać istotę zachowującą się identycznie, ale bez świadomości. Kluczowa jest jednak sama obserwacja, że świadomość wciąż jest niewykrywalna, niezbadana. Z obiektywnego punktu widzenia możemy tylko obstawiać, że wiemy, jak to jest być innym człowiekiem, a i tak nigdy nie będziemy wiedzieli, jak to naprawdę wygląda. Inni ludzie są po prostu inni.

Filozofowie wpadli na to już tysiące lat temu. Zauważyli, że możemy mieć pewność istnienia tylko własnego mózgu. Cały nasz kontakt ze światem zewnętrznym jest wytwarzany i doświadczany właśnie w mózgu. To oznacza, że równie dobrze to wszystko mogłoby dziać się bez udziału jakichkolwiek zewnętrznych bodźców. Wierzymy, że owe bodźce istnieją. Że istnieją fale elektromagnetyczne, wibracje, cząstki i materia, które docierają do nas i na których podstawie mózg wytwarza doświadczenia. Ale mózg może też kreować doświadczenia bez pomocy świata zewnętrznego. Mózg, jak każda maszyna, może popełnić błąd. Może mu się wydawać, że dotarł do niego jakiś bodziec. Może też stworzyć jakieś wrażenie – w końcu to jego główna umiejętność – bez obecności bodźców z otaczającego nas kosmosu. Ale możemy też zacząć od czegoś prostszego.

Możemy poinstruować nasz mózg, żeby zobaczył coś, co nie istnieje.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Rzeczywistość, której nie ma


Mój ulubiony przykład to oczywiście Tetris. Aż trudno poukładać sobie w głowie, jak wiele zrobiło dla nauki zestawianie klocków w linie. W moim ulubionym eksperymencie, który zawsze opowiadam na imprezach (czyli średnio raz na pięć lat), badani grali razem w Tetrisa. Była to naprawdę ścisła współpraca. Cała sytuacja polegała na tym, że dwie z trzech osób były w stanie zobaczyć całą planszę – nadlatujący klocek i to, co zostało już ułożone na dole – ale nie były w stanie sterować. Od tego był trzeci gracz, który… nie widział tego, co znajdowało się na dole!

Gracze musieli się komunikować, a haczyk polegał na tym, że każdy z nich znajdował się w innym pokoju. Jedyne połączenie istniało pomiędzy ich mózgami. Kiedy obserwatorzy, niczym doradcy giełdowi, chcieli przesłać sterującemu informacje „obracać albo nie obracać”, musieli spojrzeć na jedno z migających z różną częstotliwością świateł oznaczających „tak” albo „nie”.

I teraz najlepsze. Jasne, maszyna skanująca aktywność mózgu wykrywa, na które światło skierowany jest wzrok, i wysyła odpowiedni sygnał, ale jak ten sygnał dociera do sterującego? Odpowiedź brzmi: oczywiście poprzez mózg!

Jeśli odpowiedź brzmiała: „Tak, obracaj klocek”, mózg kontrolującego grę człowieka był bezpośrednio stymulowany w ten sposób, żeby oszukać neurony i wmówić im, że przed twarzą miga jakieś światło. Sterujący gracz nagle widział przed sobą blask pochodzący bezpośrednio z jego mózgu. Sam patrzył na jedno z dwóch świateł, czym wysyłał komunikat do gry i zdobywał punkty dzięki poprawnemu ułożeniu klocków.

Jest to piękny przykład tego, że przecież wszystkie wrażenia pochodzą z naszego mózgu. Skoro tak, można to wykorzystać. Możemy sobie wyobrazić, że nasza technologiczna ewolucja – zaczynając od kinowych projekcji i kończąc na wirtualnej rzeczywistości – poprowadzi nas kiedyś do obrazów generowanych bezpośrednio w naszym mózgu. Obrazów nieodróżnialnych od rzeczywistości.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Nasze postrzeganie różnych rzeczy potrafi być tak głęboko zakorzenione w języku, wiedzy i wspomnieniach, że nawet tego nie zauważamy.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Zanim to się jednak wydarzy, już teraz możemy doświadczać sygnałów naszego umysłu, które lepiej lub gorzej udają prawdziwy świat. Sny, wyobraźnia, wspomnienia… i halucynacje. Inaczej znane jako omamy, są one przecież definiowane jako „objawy podobne do spostrzegania, ale powstające bez zewnętrznego bodźca”2. Nie należy ich mylić z iluzjami, które są po prostu błędną interpretacją zewnętrznych bodźców, ani też z pseudohalucynacjami, których nierealność da się z kolei łatwo określić. Omamy to obrazy, dźwięki, zapachy czy jakiekolwiek inne wrażenia, które mogą wydawać się pochodzić z zewnątrz, mimo że wcale tak nie jest. „Są wyraźne i realistyczne, pod względem intensywności i oddziaływania nie różnią się od normalnych spostrzeżeń”3.

Halucynacje są poza naszą kontrolą. Mogą się pojawić samoistnie nawet u przeciętnego człowieka, często zaraz przed zaśnięciem lub niedługo po przebudzeniu. Ponad 70% osób, u których zdiagnozowano schizofrenię, doświadcza omamów dźwiękowych. Są to zazwyczaj głosy, które – co ciekawe – mogą wydawać się pochodzić z wewnątrz (głowy albo nawet „z brzucha”, jak opisują to niektórzy), ale nierzadko pojawia się wrażenie, że ich źródło jest gdzieś w pobliżu. Ten ostatni typ jest szczególnie niepokojący, a osoba, która nawet wie, że cierpi na taką dolegliwość, wciąż zmaga się z nachalnym poczuciem prawdziwości owych doznań.

Fałszywe głosy się pojawiają, ale dlaczego najczęściej są one… negatywne? Z ankiet wypełnianych przez chorych wynika, że znacznie częściej halucynacje są krytyczne lub wręcz przerażające niż przyjemne (pojawiają się na przykład groźby). Z wywiadów wynika też, że najczęściej głos jest przypisany „mężczyźnie w średnim wieku z neutralnym, telewizyjnym akcentem”. Tu jednak pojawia się haczyk: dotyczy to tylko konkretnej części badanych. Mówimy o osobach wychowanych w zachodniej kulturze, świadomych swoich przypadłości, no i przede wszystkim takich, którym te przypadłości faktycznie przeszkadzały na tyle, że albo poszukiwały opieki medycznej, albo zostały taką opieką objęte.

Moglibyśmy zakładać, że jeśli ktoś miałby same pozytywne i nieprzeszkadzające w życiu doświadczenia z halucynacjami, to nie spieszyłby się do tego, żeby zostać przebadanym. Ale nie musimy na ten temat gdybać. Znamy osoby, które psychotyczne omamy odbierają dużo pozytywniej, i są to ludzie z innych kultur.

Zbadano 60 osób zdiagnozowanych jako schizofrenicy. Przepytano je o takie rzeczy jak liczba słyszanych głosów, o to, jak często się pojawiają i co mówią. Kluczową sprawę stanowiło jednak to, że tym razem ankietowano nie tylko ludzi ze Stanów Zjednoczonych. Oprócz 20 mieszkańców Kalifornii w badaniu brali udział mieszkańcy Ghany oraz Indii.

Każdy z amerykańskich pacjentów stwierdził, że większość głosów była negatywna. Zdarzały się wybrane pozytywne sytuacje, jednak lwia część halucynacji uprzykrzała życie. Zupełnie inaczej twierdziły osoby z Afryki i Indii! Wiele z nich określało większość głosów jako „w porządku”. Mogły to być głosy członków rodziny wydające pomocne polecenia lub inne głosy opisywane czasem nawet jako „figlarne”. W Ghanie głosy określano wręcz jako coś niematerialnego, pochodzącego od wędrujących dusz albo bogów. Żaden Amerykanin nie określił większości halucynacji jako pozytywnych – jednocześnie zrobiła to aż połowa Afrykańczyków!

Wniosek naukowców był następujący: badani z Indii lub Ghany interpretowali głosy w inny sposób. Ich spojrzenie na własne doświadczenia było drastycznie różne od tego, do czego możemy być przyzwyczajeni. To oczywiście nie rozwiązywało problemu w stu procentach, bo i tutaj zdarzało się dużo negatywnych przypadków, ale ogólna tendencja wskazywała na dużo lżejszy przebieg halucynacji.

Kontekst był ważny. W końcu głosy, jakkolwiek by na to patrzeć, pojawiały się samoistnie w mózgu. Dotknięci tą przypadłością ludzie nie mieli kontroli nad tym, co głosy mówiły, ale umysł wytwarzał owe treści – jak sny – na podstawie zgromadzonych informacji. Trochę jak na zasadzie samospełniającej się przepowiedni, halucynacje traktowane jako choroba miały charakter choroby, a te tłumaczone jako coś wyjątkowego – i zarazem akceptowalnego – odznaczały się adekwatnymi do tego cechami.

Nie znaczy to oczywiście, że rozwiązanie jest proste. Nasze postrzeganie różnych rzeczy potrafi być tak głęboko zakorzenione w języku, wiedzy i wspomnieniach, że nawet tego nie zauważamy. Jak wielu z was, kiedy ktoś mówi, że „ma schizy”, kojarzy się to ze schizofrenią? Przyzwyczajamy się do pewnych relacji pomiędzy słowami oraz do powierzchownych skojarzeń, mówiących, że na przykład schizofrenia to taka choroba, która sprawia, że ludzie „wariują”; skojarzeń, od których nie mogą uciec także same osoby zmagające się ze swoimi epizodami psychotycznymi.

Zmiany takich stereotypów mogą zająć dużo czasu, ale warto być ich świadomym. Jak widać, demonizowanie niektórych rodzajów umysłów ma nie tylko negatywny efekt społeczny. Może też bezpośrednio wpłynąć na przebieg procesów w samym mózgu. Na szczęście po swojej stronie wciąż mamy naukę, a nowoczesne sposoby radzenia sobie z tego typu objawami potrafią być fascynujące.

W jednym z badań osoby chore mogły stworzyć komputerowy wizerunek osoby, która pasuje do słyszanego głosu. Do tego dochodził oczywiście sam głos, który był tworzony według opisu badanego. Ową zmaterializowaną postać programowano następnie do przekazywania alternatywnych, wspierających komunikatów, a wyniki okazały się nadzwyczaj pozytywne. Wszyscy uczestnicy badania leczyli się psychiatrycznie i zmagali z negatywnymi halucynacjami od lat. Po terapii z wizerunkami u około 83% pacjentów częstotliwość słyszenia głosów znacznie się zmniejszyła. U niektórych ucichły zupełnie!

Nasze mózgi różnią się bardziej, niż mogłoby nam się wydawać. Podsuwają świadomości przeróżne rzeczy i każdemu z nas trudno będzie sobie wyobrazić, jak to jest być… innym. No, ale z pewnością niektóre rzeczy mamy wspólne, prawda? Wszyscy na przykład podejmujemy świadome decyzje. Wiemy, co robimy, możemy to przemyśleć, może nawet dokonać wyboru zgodnie z odczuciami, których również jesteśmy świadomi. Co za sielanka! Wolność! Aż chciałoby się powiedzieć: „Pełna kontrola nad wszystkim, co jesteśmy w stanie zrobić w życiu”.

Byłoby przykro, gdyby okazało się to nieprawdą.


2 American Psychiatric Association, Kryteria diagnostyczne zaburzeń psychicznych DSM-5, tłum. dr hab. n. med. S. Sidorowicz i in., Wrocław 2020.



3 Tamże.





===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Nasze ciało i my na pokładzie


Znacie pewnie takie przysłowie: „Kto rano wstaje, temu Pan Bóg daje”. No i wiecie co? To kłamstwo. Mam na to badania.

Niektórzy po prostu nie lubią przysłów. Inni natomiast dedykują im dwudziestoletnie eksperymenty, żeby obnażyć przed światem fałszywość ludowych mądrości. W tym wypadku zabrali się do tego naukowcy z Wielkiej Brytanii, którzy postawili sobie za cel obalenie analogicznego do naszego powiedzonka cytatu amerykańskiego wynalazcy, polityka, pisarza i generalnie spoko zioma Benjamina Franklina.

Franklin po angielsku miał powiedzieć, że „kto wcześnie się kładzie i wcześnie się zrywa, ten zdrowie, bogactwo i mądrość otrzyma” (moje tłumaczenie nie jest aż takie chwytliwe, ale ileż mogę się starać dla tych bulwersujących kpin). Wszystko fajnie, nie wiem tylko, czy Ben jako człowiek nauki przeprowadził jakieś badania, żeby to udowodnić, czy tak po prostu sobie powiedział. To też starali się zweryfikować współcześni uczeni.

W tym szczytnym celu w latach 1973–1974 przepytano ponad 1000 osób między innymi o ich stan zdrowia i nawyki związane ze snem. Warto zaznaczyć, że były to osoby starsze – badacze chcieli się dowiedzieć, czy i jaki wpływ ma sen na śmiertelność. Czas na weryfikację nastąpił 23 lata później.

No cóż – okazało się, że kto rano wstaje, temu wcale nikt nic nie daje. Różnica pomiędzy osobami, które wstawały rano, i tymi, które siedziały po nocach, była niezauważalna. Co więcej, w tym konkretnym przypadku osoby, które chodziły spać później, miały najwyższy przychód, co oczywiście wcale nie oznacza, że bycie nocnym markiem pomogło ten przychód uzyskać. Istotne było coś innego.

Jak łatwo się domyślić, ilość czasu spędzanego w łóżku miała większe znaczenie niż to, kiedy się w tym łóżku jest. U osób śpiących powyżej ośmiu godzin dziennie śmiertelność była wyższa niż u reszty – oczywiście badacze uwzględnili takie czynniki jak choroby.

Czy takie wyniki mają odzwierciedlenie w młodszej populacji? Nie wiadomo. Podoba mi się za to sam fakt, że twórcy badania umieścili w kluczowych wnioskach stwierdzenie, że „nie ma uzasadnienia dla przypisywania sobie moralnej wyższości przez ranne ptaszki”. Ewidentnie komuś bardzo zależało, żeby obalić powiedzonko, i ja to całkowicie aprobuję. Powiedzonka to zło. To znaczy jestem w stanie je zaakceptować, ale następnym razem, kiedy ktoś powie, że „głową muru nie przebijesz”, to niech powoła się na jakieś źródła!

Ta mała dygresja wcale nie była tutaj tylko po to, żebym poczuł się lepiej jako osoba, która siedzi po nocach. Bo wiecie, na coś jednak te nasze pory funkcjonowania mają wpływ. W innym badaniu skierowano uwagę na wyniki sportowe – na to, o jakich porach zawodnicy radzą sobie najlepiej, ale w odniesieniu do ich własnych nawyków. Bejsboliści, którzy zazwyczaj wstawali wcześnie, radzili sobie też najlepiej w porannych grach – ich wyniki stawały się nieco gorsze wraz z upływem dnia.

Odwrotna rzecz natomiast miała miejsce u osób chodzących spać później. O poranku ich wyniki były słabsze, ale im później miała miejsce gra, tym większą przewagę zyskiwali. Ogółem najlepszą wydajność uzyskiwały typy „nocne” w grach rozgrywanych wieczorem. To może mieć związek nie tylko z ich własnym rytmem dobowym, ale także z mechanizmami, które są dla nas uniwersalne. Kilka badań potwierdza, że wydzielanie hormonu wzrostu u człowieka jest największe w okresie późnego popołudnia i wczesnego wieczora. Mimo że dowody na pozytywny wpływ tego hormonu w kontekście wyników sportowych są ograniczone, i tak jest on uznawany za potencjalny doping, jeśli jest wprowadzany do organizmu sztucznie. Chociaż funkcjonowanie o optymalnej dla danego człowieka porze zdecydowanie wydaje się mieć znaczenie, to naukowcy wciąż znajdują inne ciekawe zależności. W badaniu poświęconym szachistom ustalono, że gracze niezależnie od rytmu dobowego mają tendencję do wolniejszych, ale precyzyjniejszych decyzji o poranku; wieczorami były one szybsze i mniej trafne.

Zmierzam do tego, że nawet gdy podejmujemy świadome decyzje, wpływa na nas milion rzeczy, których nie zauważamy. Inne badanie sugeruje, że w ciemnościach myślimy bardziej kreatywnie, z kolei jasne oświetlenie pomaga w myśleniu analitycznym. W mroku pozwalamy sobie na więcej nieskrępowanej przyjemności, a gdy jest jasno, bardziej się kontrolujemy. Żeby zwiększyć sprzedaż zdrowych produktów spożywczych w sklepie, nie trzeba było długiego tłumaczenia, przekonywania i zmiany świadomości społecznej. Wystarczyło przenieść te produkty w pobliże kas, na wysokość oczu, żeby sprzedaż skoczyła blisko dwukrotnie.

Świadomość, jakkolwiek pełna uroku i bardzo ważna, jest pasażerem na pokładzie naszego ciała. Mózg jako szara eminencja przeprowadza machinacje poza naszym zasięgiem. Organizm nieustannie funkcjonuje, kontrolując masę kluczowych procesów, ale nawet kiedy świadomie podejmujemy jakąś decyzję, to nadal stoją za nią nieuchwytne impulsy i skojarzenia. To prawie tak, jakby nasze ciało podejmowało decyzje za nas.

A może i podejmuje?

Czy bylibyśmy w stanie przewidzieć działania człowieka poprzez odczyt aktywności jego mózgu? Nie chodzi o czytanie w myślach, ale o przewidzenie czyjejś decyzji, zanim dana osoba sama w ogóle ją podejmie.

Owszem, to brzmi bez sensu. Jak w końcu można odczytać coś, co jeszcze nie istnieje? Dokładnie to jednak próbowali zrobić naukowcy. Badani zostali podłączeni do skanera fMRI, który pozwala określić wzmożoną aktywność konkretnych części mózgu. Kiedy dany fragment zostaje zaprzężony do działania, zwiększa się zapotrzebowanie komórek nerwowych na tlen; fMRI pozwala zobaczyć, gdzie zwiększyło się utlenowanie oraz przepływ krwi.

Badany ma w pobliżu dwa przyciski – pod prawą i lewą dłonią – i spogląda na ekran, na którym wyświetlają się losowe litery. W dowolnym momencie musi podjąć spontaniczną decyzję, który przycisk wcisnąć, a następnie zrobić to jak najszybciej. Zapamiętuje też jedną literę – tę, która wyświetlała się w momencie podjęcia decyzji.

Od świadomego dokonania wyboru do fizycznego wciśnięcia przycisku mijała zazwyczaj sekunda, ale nie to ma tutaj znaczenie. Naukowcy odkryli bowiem, że na podstawie samej zarejestrowanej aktywności mózgu inni uczeni (którzy nie obserwowali eksperymentu) są w stanie stwierdzić, jaka decyzja została podjęta – czy został wciśnięty lewy czy prawy przycisk. Nie byłoby w tym nic dziwnego, w końcu możemy sobie wyobrazić, że użycie prawej lub lewej ręki będzie się jakoś odznaczało na skanerze, ale nie mówimy tutaj o aktywności rejestrowanej w trakcie wciskania. Mówimy o czymś, co skaner wychwycił 10 sekund przed spontaniczną decyzją!

Zanim sam badany świadomie podjął decyzję, można było stwierdzić, jaka ta decyzja będzie. Oczywiście nie brakło tutaj pewnych zarzutów. Istotna jest teoria, że przewidywana była nie sama decyzja, lecz ruch mięśni. I chociaż byłoby to na swój sposób wciąż imponujące, oznaczałoby coś zgoła innego.

Pięć lat później przeprowadzono więc kolejny eksperyment. Znów skaner, znów ekran. Tym razem jednak trzeba było podjąć bardziej abstrakcyjną decyzję. Na ekranie pojawiały się cyfry, a uczestnicy losowo wybierali, czy zamierzają te cyfry dodać, czy odjąć. Żeby zweryfikować decyzję, ekran dzielony był na cztery części. Dwie ćwiartki prezentowały symbole działań matematycznych, dwie pozostałe były nieistotne. Chodziło tylko o to, żeby sposób wskazywania był losowy – planowanie decyzji nie mogło się wiązać z wybieraniem przycisku, bo nie było wiadomo, który przycisk co robi. Uczeni chcieli usunąć podejrzenie, że przewidują jedynie ruch ciała.

Decyzje i tym razem udało się wyczytać z mózgu. Jakieś cztery sekundy przed świadomą, precyzyjną myślą: „Postanawiam to zrobić”, na skanerze pojawiały się procesy, które do tej myśli prowadziły. Badacze byli w stanie przewidzieć przyszłość z mniej więcej sześćdziesięcioprocentową skutecznością, ale to wciąż znacząco powyżej przypadku.

Poza tym mówimy o mechanizmie, którego badana osoba nie jest w ogóle świadoma. Wrażenie, że dana myśl uformowała się tu i teraz, że decyzja została po prostu wykreowana w tym właśnie momencie, miało tak naprawdę swój początek w głębokich zakamarkach umysłu. Owych zakamarków, w których buszują takie informacje, jak pora dnia, jasność pomieszczenia, poziom głodu, humor, pamięć, skojarzenia i niezliczone inne warunki, nie da się w pełni spenetrować. Tam, na dnie naszej pofałdowanej studni, bulgoczące aktywnością komórki mózgowe wprawiają w ruch lawinę, która sekundy później objawia nam się… jako myśl.

Co to mówi o naszej świadomości? Czy to znaczy, że nie ma ona żadnego znaczenia? W zasadzie robi nam się z tego takie dziwaczne, potencjalnie nieskończone młyńskie koło. Kipiące biologiczne procesy przetwarzające informacje wywołują pewne wrażenie, uczucie, myśl. To zostaje odebrane przez inny konstrukt naszego mózgu – świadomość. Doświadczamy tego subiektywnie. Teraz, kiedy dostały się one już do naszej świadomości, mamy na nie wpływ. Machina warczy i przetwarza dalej.

Z jednej strony nasza świadomość może być więc traktowana jako wynik tego, co dzieje się w naszym mózgu – nie podejmujemy decyzji, lecz jedynie je odbieramy w pełni uformowane przez niedostępne dla nas mechanizmy. Z drugiej strony tej samej świadomości używamy następnie, żeby te myśli zmodyfikować. Nasze ciało to wyłaniający się z odmętów chaosu autor, który natchniony zapachem nocnego smogu, tekstury parówki nabytej na stacji benzynowej i miliona losowych informacji porusza nagle kostkę domina, która przewraca wszystkie inne po drodze i ujawnia pokraczną, ale wyraźną sylwetkę: pomysł.

Nasza świadomość to redaktor, który musi to później czytać i poprawiać.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Świadomość ma warstwy


Nasz mózg i nasza świadomość są przecież jednak ulepione z tej samej gliny. Dziwnie je tak rozróżniać, skoro i jedno, i drugie to… nasze ciało. Świadomość, choć wydaje się dziwnym bytem (mózg rozumie własne myśli?), sama też musi przecież rodzić się w mózgu. Czy jest w jakimś konkretnym miejscu? Może jest efektem działania wszystkich procesów nerwowych naraz? Jako że nie znamy odpowiedzi, wciąż możemy tylko zakładać, że inni ludzie mają swoje własne „doświadczenia” tak samo jak my. Czasami jednak te doświadczenia wydają się istnieć gdzieś na przecięciu świadomości i nieświadomości, a jednym z dziwniejszych przykładów jest ślepowidzenie.

Kiedy ktoś jest niewidomy, to znaczy, że nie widzi. Wydaje się to dość oczywiste. Jeśli zabraknie wam oczu, nie będziecie mieli czym przechwytywać fal elektromagnetycznych – ale jeśli mózg wciąż funkcjonuje poprawnie i nie byliście niewidomi od urodzenia, wciąż możecie przywoływać obrazy w głowie. Może też być na odwrót. Kiedy oczy są zdrowe, źrenice zwężają się i poszerzają, receptory przechwytują światło, a mimo to nie widzicie, problem może leżeć głębiej. Płat potyliczny to część mózgu z tyłu głowy odpowiedzialna za tworzenie obrazu, transformowanie przychodzących sygnałów w świadome doświadczenie. Uszkodzenie tej części sprawia, że oczy stają się bezużyteczne… na pierwszy rzut, nomen omen, oka.

Okazuje się, że zaskakująca część niewidomych z tego właśnie powodu jest zdolna do czegoś nazwanego ślepowidzeniem. Potrafią zlokalizować i spojrzeć w stronę obiektu, którego nie widzą; podążać wzrokiem za ruchem; czasem nawet odróżnić jeden kształt od drugiego. We wszystkich tych sytuacjach nie widzą absolutnie nic. Twierdzą wręcz, że ich odpowiedzi są przypadkowe, lecz ich trafność jest zdecydowanie zbyt wysoka. To widzenie… bez widzenia. Tak jakby mózg pod naszą nieobecność zawierał jakieś szemrane układy ze światem zewnętrznym. Przyjmował bodźce i reagował na nie, ale bez generowania obrazu, który moglibyśmy zobaczyć. Oczywiście trudno go winić, bo w tym wypadku nie jest w stanie stworzyć jakiegokolwiek obrazu. Wciąż jednak ma mechanizmy, dzięki którym interpretuje nadchodzące bodźce – robi to jednak gdzieś poza naszą percepcją.

Wy też możecie doświadczyć czegoś podobnego. Słyszeć… bez słyszenia! Kojarzycie na pewno popularny rodzaj sceny, w której ktoś wymyśla, że będzie się uczył, słuchając materiałów w czasie snu, i potem faktycznie czegoś tam się nauczył. Ciekawe, mocno podkoloryzowane, ale… z sensem! Przynajmniej z jego odrobiną.

W jednym z eksperymentów ludzie uczyli się, jak zagrać na fortepianie dwie melodie, a następnie udawali się na popołudniową drzemkę. W tym czasie odtwarzana była jedna z dwóch melodii, a kiedy po przebudzeniu dokonywano testów… największy postęp dotyczył tej melodii, którą mózg słyszał we śnie! Uczestnicy oczywiście nie pamiętali, żeby słyszeli dźwięk, ale umysł cały czas czuwał – w tym wypadku odtwarzanie melodii w pewnym sensie sugerowało mózgowi, żeby poświęcił uwagę odpowiednim wspomnieniom. Wszystko bez udziału naszej świadomości – ale z niewątpliwym wpływem na nią.

Bardziej precyzyjne i dziwaczne eksperymenty tego typu też miały miejsce. Kiedy w konkretnych momentach snu odtwarzano ludziom słowa oraz ich odpowiedniki w nieistniejącym języku, okazywało się, że powiązanie to zostawało zachowane gdzieś głęboko w podświadomej pamięci. Trzeba było je tylko… odkopać. Uczestnikom podawano po przebudzeniu słowo – wydawało im się, że słyszą je pierwszy raz w życiu – a następnie kazano wyobrazić sobie, z czym im się to kojarzy i czy jest to na przykład większe lub mniejsze od pudełka na buty. W ten sposób faktycznie uzyskiwano wyniki wskazujące na coś więcej niż przypadek. Chociaż badani nigdy nie uczyli się świadomie, co to słowo oznacza, w większości przypadków byli w stanie odpowiedzieć poprawnie – pod warunkiem że ich mózg usłyszał je w konkretnej fazie snu.

Sen to w ogóle przedziwny stan świadomości. Przeżywamy w nim coś, co dzieje się w naszej własnej głowie, ale zazwyczaj uświadamiamy to sobie dopiero, kiedy to już się wydarzyło – przypominamy sobie sen, gdy się budzimy.

Nie zawsze jednak ta sprawa musi tak wyglądać. Wiedzą to wszyscy, którzy mieli styczność ze świadomym śnieniem. Szacuje się, że około 50% populacji doświadczyło świadomego snu przynajmniej raz w życiu. Jest to rodzaj nocnych halucynacji, podczas których nagle dociera do nas, że jesteśmy we śnie – możemy go obserwować, a nawet kontrolować. Nasz mózg, zamknięty w niemal nieruchomym ciele, bierze udział w swoim własnym spektaklu.

Rzeczy robią się jeszcze dziwniejsze, kiedy rzeczywistość zaczyna się przelewać do snu. Jeśli zdarzyło wam się wyśnić, że dostajecie włócznią w brzuch, a potem obudziliście się z bólem między żebrami, to owe sprawy mogą być ze sobą powiązane – tyle że na odwrót. Ból, który nawiedził ciało, został odebrany we śnie i wplątany w narrację.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Szacuje się, że około 50% populacji doświadczyło świadomego snu przynajmniej raz w życiu.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Treść snów to miejsce, w którym nauka i ezoteryka się spotykają. Sny nie są przypadkowe, aczkolwiek czasami trudno zrozumieć ich scenariusz. Nasze nocne marzenia są efektem zarówno wspomnień, emocji, jak i informacyjnej autostrady działającej całą dobę oraz bodźców, które bombardują nasze ciało. Nikt do końca nie wie, czy sny mają jakąś funkcję, czy też – jak świadomość – są po prostu efektem ubocznym procesów nieustannie odbywających się w mózgu.

Badania sugerowały, że doświadczenie snu może pomóc w umacnianiu się wspomnień, ale też w regulacji emocjonalnej. Istnieją teorie mówiące, że sny mogły wykształcić się ewolucyjnie jako coś, co służyło za swego rodzaju trening – test reakcji na różne, często dosyć niebezpieczne sytuacje.

Odłóżmy jednak te gdybania na bok. W nietypowym eksperymencie związanym ze świadomymi snami spróbowano połączyć dwie osoby… poprzez sen. Nie były to nawet osoby znajdujące się w tym samym pomieszczeniu! Sytuacja wyglądała następująco: dwoje ludzi kładzie się spać. Mają na sobie czujniki pozwalające określić aktualną fazę snu (na podstawie częstotliwości fal mózgowych).

Kiedy pierwsza z osób osuwa się w fazę REM (faza wysokiej aktywności mózgu, która charakteryzuje się szybkimi ruchami gałek ocznych), urządzenie wykrywa to i uruchamia znajdujące się w pomieszczeniu czerwone światełko. Rezultaty mogą być różne, bo badany może się na przykład wybudzić, ale mamy tu do czynienia z oneironautą – specjalistą świadomego śnienia.

Za którymś razem udaje się uzyskać pożądany efekt: światło przedostaje się do snu (opisywana jest sytuacja, w której śpiący człowiek jest na statku i widzi czerwoną flarę), a badany uświadamia sobie, że śpi.

Teraz zaczyna się robić dziwacznie. Kolejna faza eksperymentu to wysłanie sygnału w drugą stronę: ze snu do rzeczywistości. Jest na to kilka sposobów. Zauważono na przykład, że kiedy świadomie śniący człowiek zaciśnie pięść we śnie, w rzeczywistości można wykryć, jak jego palce zbliżają się do siebie. Inny sposób to oczy. W tym przypadku badany wykonuje dwa szybkie ruchy oczami w lewo, co udaje się wykryć poza snem. Człowiek wysyła więc do skanera sygnał z głębi swoich marzeń sennych, że tak, właśnie śpi i jest tego świadomy. Ten sygnał zostaje teraz wysłany na specjalną stronę internetową, z której trafia do drugiej osoby również znajdującej się w fazie REM i również wyposażonej w lampkę. Światło tym razem zostaje uruchomione przez sygnał od innego śniącego!

Jeśli wszystko pójdzie dobrze – a to w badaniu zdarzyło się raz – proces się powtarza. Druga z badanych osób natrafia w swoim śnie na jarzący się czerwienią znak wyjścia i uświadamia sobie, że śni, a znak jest wiadomością od innego śniącego. Zanim jednak druga z badanych osób zdąży odesłać swój sygnał, budzi się.

Incepcja, moi drodzy. Sny są dziwnym stanem świadomości same w sobie, ale to, o czym teraz mówimy, to już inna para kaloszy. Dziwnie jest myśleć, że ktoś może mieć wpływ na nasz sen, ale jednocześnie inni ludzie na co dzień wpływają na nasz umysł poprzez stymulowanie go na różne sposoby. Jeśli ktoś do nas mówi, w pewnym sensie wchodzi do naszego umysłu – może nie widzi, co tam jest, lecz wysyła tam sygnał.

Gramy w tego stymulacyjnego badmintona, wymieniamy się bodźcami, jednak to wszystko. Wciąż nie potrafimy zamienić się stronami i zobaczyć, jak to jest – jeśli w ogóle jest – być kimś innym. No, być może potrafimy, tylko… o tym nie wiemy!

W końcu gdybyśmy mieli faktycznie stać się kimś innym i zobaczyć, jak wygląda świat z jego perspektywy, nie moglibyśmy być tego świadomi. Gdybyśmy byli, nie byłaby to tak naprawdę jego perspektywa – byłoby to bardziej jak wskoczenie w czyjeś ciało. Może właśnie teraz jesteśmy częścią takiego udanego eksperymentu? Może dowiemy się tego dopiero wtedy, kiedy ten eksperyment się zakończy? Nawet gdyby tak było, nie bylibyśmy w stanie sobie tego uświadomić. No, chyba że te okazjonalne déjà vu i inne dziwne odczucia to sygnały z rzeczywistości – jak to dobijające się do snu światło żarówki – których nie umiemy wyłapać. Jest to całkowicie niemożliwe do udowodnienia ani obalenia, więc niech ten zabawny eksperyment myślowy pozostanie eksperymentem. Ja wracam do bycia Kacprem. I tak nie mam wyboru.

Fascynacja ludzką świadomością była z nami chyba od zawsze. Tak przynajmniej mi się wydaje, kiedy patrzę na ludzkie czaszki sprzed 8000 lat, z wyciętymi w nich dziurami. Trepanacja – czyli usuwanie fragmentu czaszki, żeby odkryć opony mózgowe – to prawdopodobnie najstarsza procedura chirurgiczna. Wszystko wskazuje na to, że dokonywało się jej nadzwyczaj często i nie zawsze w celach medycznych. Bywało i tak, że trepanacja uwikłana była w jakiegoś rodzaju wierzenia. Obraz Hieronima Boscha przedstawiający tego typu operację może i ironicznie zatytułowany został Wycięcie kamienia głupoty, a obecny na nim lekarz to ewidentnie jakiś szarlatan, ale nie było to dalekie od prawdy. Mistyczna natura trepanacji przetrwała do dzisiaj, kultywowana przez ludzi, którzy pomimo braku jakichkolwiek podstaw naukowych wierzą, że prowadzi ona do alternatywnego stanu świadomości spowodowanego „zwiększeniem przepływu krwi” albo „zwiększeniem miejsca dla mózgu”. Niewątpliwie jest się w jakimś alternatywnym stanie świadomości, gdy przeżywa się udaną próbę wywiercenia sobie samemu dziury w głowie.

Dla nas jednak każdy człowiek potencjalnie znajduje się w alternatywnym stanie świadomości. Nie ma dwóch takich samych osób – nikt nie myśli, nie odczuwa i nie doświadcza rzeczy w taki sam sposób jak my. Każda osoba patrzy na świat przez pryzmat swojego charakteru, przekonań, doświadczeń i urojeń. Przeskoczyć do czyjejś głowy to coś więcej niż tylko zobaczyć świat z innej perspektywy – to dosłownie jak przenieść się do innego wszechświata.

Mamy też jednak oczywiście wiele wspólnych cech – wszyscy na przykład odczuwamy upływ czasu. Możemy uczestniczyć w tym naszym tu i teraz, obserwując, jak jedna chwila przemienia się w drugą. Nie żebyśmy mieli jakiś wybór, bo chociaż pojmujemy, że istniała przeszłość, a przed nami rozpościera się bliżej nieokreślona przyszłość, to nasza świadomość wymyśliła, że nie będzie sobie zawracać głowy ani jednym, ani drugim. Dla nas istnieje tylko coś pomiędzy. Moment przesiadki z przeszłości w przyszłość. Wrażenie, że jesteśmy „w tej chwili”, które może się wydawać dla nas normalne, ale nie ma żadnego sensu z perspektywy bardziej fizycznego spojrzenia na czas. Przeszłość była, przyszłość będzie. A teraz… jest teraz.

Czyli… kiedy?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





KIEDY JEST TERAZ?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Wielu fascynujących rzeczy na temat naszego mózgu dowiedzieliśmy się dzięki… ogromnej liczbie sposobów, na jakie można go uszkodzić. Kto by się spodziewał, że można żyć z dwiema półkulami mózgu oddzielonymi od siebie? Ba, nie tylko żyć, ale całkiem poprawnie funkcjonować! Choć oczywiście nie bez efektów ubocznych.

Przecięcie połączenia pomiędzy dwiema półkulami jest nie tyle uszkodzeniem, co wręcz zabiegiem używanym niekiedy do leczenia poważnych przypadków epilepsji. Wspomniane efekty uboczne mogą być dość specyficzne: na przykład kiedy pokaże się takiej osobie coś widocznego tylko w lewej części pola widzenia, często pojawia się problem z nazwaniem danego przedmiotu. Ta lewa część obrazu jest bowiem obsługiwana przez prawą półkulę, z kolei część odpowiedzialna za mowę znajduje się w lewej półkuli – przekaz informacji pomiędzy obiema półkulami jest zaburzony. Wydaje się, że to dosyć fundamentalne naruszenie naszego procesora, ale w końcu czym jest takie niewinne przecięcie wobec ludzi żyjących dosłownie z połową mózgu? Myślicie, że może ktoś nie umie mówić, bo przecież zabrakło mu lewej półkuli? No cóż, umysł najwyraźniej potrafi się dostosować i w skrajnym przypadku obsłużyć ośrodek mowy – i nie tylko – drugą półkulą!

To pokazuje, że nasz umysł nie jest zwykłym urządzeniem. To nie gadżet, który do każdej funkcji ma przypisany wyłącznie jeden mechanizm i który w razie uszkodzenia traci możliwość poprawnego działania. Mózg jest w stanie przetrwać wiele, stanowi część żywego systemu, który pozwala mu się adaptować… przynajmniej czasami. Niektóre rodzaje uszkodzeń dają zaskakujące efekty. Na przykład pozwalają ludziom zobaczyć, jak zatrzymuje się czas.

Akinetopsja to nazwa rzadkiego zaburzenia, które uniemożliwia ludziom dostrzeżenie ruchu. Znaczy to mniej więcej tyle, ile już pewnie zdążyliście sobie wyobrazić: pacjenci zgłaszają, że obraz świata zewnętrznego napływa do nich niejako pojedynczymi klatkami. W jednym momencie mogą widzieć wodę lejącą się do szklanki, w drugim szklanka jest już przepełniona, a woda rozlana. To i tak nie jest najpoważniejszy problem, bo jak łatwo sobie wyobrazić, przechodzenie przez ulicę też staje się nie lada wyzwaniem – osoby, które nie mogą polegać na swoim wzroku, uczą się, niemal niczym niewidomi, jak kierować się słuchem. To oczywiście oznacza, że ich poczucie czasu pozostaje nienaruszone – słyszą normalnie i mają wrażenie, że płynnie poruszają się przez czasoprzestrzeń. Zaburzone jest ich dostrzeganie ruchu, zmian i sposobów, w jakie obiekty przechodzą z jednego stanu do drugiego. Dla ich wzroku teraz trwa nienaturalnie długo.

Ale ile teraz trwa dla nas?

Zacznijmy od tego: w jaki sposób ptaki potrafią zaśpiewać wielokrotnie dokładnie tę samą melodię w tym samym tempie? Jako muzykalne istoty jesteśmy w stanie wyobrazić sobie, jak to robią. Potrafimy zarówno zapamiętywać wysokość dźwięków, jak i dopasowywać je do siebie w czasie – tworzymy odpowiednie tempo i rytm. W fascynującym eksperymencie naukowcy postanowili schłodzić konkretną część mózgu takich śpiewających ptaków. Zauważyli, że owa część – jądro HVC – ma w sobie neurony, które aktywują się w bardzo konkretnych przedziałach czasowych w trakcie trwania ptasiej piosenki. Założenie było takie, że jeśli te rytmicznie uruchamiane neurony służą ptasiemu organizmowi jako swojego rodzaju odnośnik – jak metronom pozwalający utrzymać tempo – to schłodzenie tej części mózgu zmieni tempo piosenki.

Dokładnie tak się stało! Wszystkie pozostałe elementy utworu – takie jak na przykład wysokość dźwięków – pozostały niezmienione, ale tempo piosenki malało o średnio 3% na każdy 1 stopień Celsjusza. Ptaki śpiewały wolniej, chociaż prawdopodobnie nie zwróciły na to żadnej uwagi – pijany człowiek również niekoniecznie zdaje sobie sprawę, że bełkocze. Jego mózg jest zmodyfikowany w taki sposób, że nie potrafi sam tego ocenić.

Ten przykład ilustruje, w jaki sposób poczucie czasu wiąże się z mózgiem i działaniem żywych organizmów. Docierają do nas kolejne dźwięki, obrazy, odczucia – bodźce. Układ nerwowy odbiera je, przekazuje sygnały, przetwarza informacje. Jak wiele takich informacji jesteśmy w stanie przepracować w ciągu sekundy? Jak szybkie są nasze myśli? Nasze ciała są skomplikowane, więc pytanie nie jest proste, ale można próbować na nie odpowiedzieć różnymi sposobami.

Ludzie są okablowani. Jesteśmy wypełnieni wieloma typami włókien nerwowych, które wiją się poprzez nasze ciała niczym łącza internetowe. Każdy typ włókna ma inne właściwości: między innymi szybkość, z którą może przewodzić impulsy elektryczne. Jedne z najszybszych włókien są w stanie wysyłać sygnały z prędkością nawet 400 kilometrów na godzinę! „Co to za włókna?” – spytacie. Są one odpowiedzialne za poczucie naszego własnego ciała – pozycji i ruchu rąk, nóg i tak dalej.

Na co dzień o tym nie myślimy, ale owe informacje są cały czas dostępne; nazywa się je często szóstym zmysłem albo (niezwykle wdzięcznie) propriocepcją. Ciekawie jest myśleć, że to właśnie jedna z najszybciej aktualizowanych informacji na temat świata, którą otrzymujemy – ciągła aktualizacja wiedzy na temat tego, co się dzieje z naszym ciałem.

Propriocepcja jest zresztą odpowiedzialna nie tylko za naszą świadomą wiedzę o ułożeniu naszego ciała. Czasem przecież porusza się ono szybciej, niż możemy zdać sobie sprawę z tego, co się właściwie dzieje – na przykład w wypadku odruchu przedsionkowo-ocznego, który jest po prostu ruchem oczu w przeciwną stronę niż ruch naszej głowy.

Rzadko zwracamy na to uwagę, ale nasze oczy są właśnie w ciągłym ruchu. Kiedy coś obserwujemy, oko reaguje na każde małe drganie lub większy ruch naszego ciała, żeby zapewnić stabilność obrazu. Niczym samochód wyposażony w ułatwiające życie rozwiązania pokroju systemu wspomagania kierownicy, nasz zaawansowany organizm ma odruchy prostujące, które reagują na wszelkie zagrożenia dla naszej wyprostowanej (domyślnej) postawy. Utrata równowagi, potknięcie się czy cokolwiek, co skutkuje nagłą zmianą położenia, uruchamia system, którego celem jest wykonanie ruchów pozwalających odzyskać właściwą pozycję. Owe odruchy są tak silne, że można je zabawnie oszukać. Syndrom zepsutych schodów ruchomych (tak, to naprawdę istnieje!) opisuje pewną sytuację.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Jedne z najszybszych włókien nerwowych są w stanie wysyłać sygnały z prędkością nawet 400 kilometrów na godzinę!

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Ludzie wchodzą na niedziałające schody ruchome i… sami wybijają się z równowagi, nawet jeśli wiedzą, jaki jest stan schodów. Przeprowadzono wiele podobnych eksperymentów. Badani byli zaskoczeni tym, jak reagują – ich ciało, przyzwyczajone do stawania na działających schodach, wykonywało ruchy, które mają je zabezpieczyć przed przewróceniem się. Wejście na schody było szybsze, następowało wypchnięcie tułowia do przodu – kiedy urządzenie było wyłączone, skutkowało to utratą równowagi. Zapisane w naszej pamięci doświadczenia aktywowały jeden z najszybszych zmysłów: poczucie ułożenia ciała. Towarzyszące mu odruchy na co dzień sprawiają, że gdy się potkniemy, nie lecimy prosto na spotkanie z glebą (a przynajmniej nie zawsze). Wyposażone w taki mechanizm koty dzięki temu zawsze efektownie spadają na cztery łapy.

Większość włókien nerwowych jest wolniejsza niż te odpowiedzialne za odczuwanie naszej pozycji. Najważniejszy pozostaje fakt, że prędkość transmitowania bodźców w naszym organizmie jest skończona. Impulsy nerwowe i reakcje chemiczne stanowiące część tej zagmatwanej maszyny potrzebują czasu, żeby przekazać informacje. Prędkość przetwarzania owych bodźców jest ograniczona – podobnie jak sama prędkość transmisji. Trudno byłoby określić dokładną prędkość czy liczbę myśli, których jesteśmy w stanie doświadczyć w ciągu sekundy, ale możemy skupić się na jakimś elemencie, na przykład na wzroku. To pozwala nam sprawdzić, jak wypadamy w porównaniu z innymi istotami żyjącymi na Ziemi.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Gołębie widzą szybciej


Wyobraźcie sobie, że przyjaciel stoi przed wami z latarką – włącza ją i wyłącza. Sama czynność budzi wiele wątpliwości oraz rodzi pytania o przyszłość waszej przyjaźni, ale czego się nie robi dla nauki. Nie macie problemu, żeby zauważyć, jak światło pojawia się i znika. Nawet jeśli będzie się to działo coraz szybciej i szybciej, zaczniecie co najwyżej odczuwać dyskomfort związany z tak szybko migającym światłem (oraz niepokój związany z motywacjami tegoż przyjaciela). Jakkolwiek rzadko się o tym myśli, w końcu nadejdzie moment, w którym wasz nadnaturalnie uzdolniony przyjaciel będzie wciskał przycisk latarki tak szybko, że migające światło stanie się po prostu stałe! Momenty, w których jest ono wyłączone, będą tak krótkie, że wasz mózg nie będzie w stanie ich zarejestrować. Nie zdąży. Całkiem dosłownie moglibyśmy powiedzieć, że teraz jest tak krótkie, iż nie jesteśmy w stanie nawet go wychwycić. Nie umiemy tak szybko… żyć!

No dobra, może to przesada, jeśli weźmiemy pod uwagę, że różne mechanizmy w naszym ciele reagują z różną prędkością. Możliwe, że gdybyśmy siedzieli w zupełnej ciemności i nagle ktoś zapaliłby światło, wychwycilibyśmy to! Choćby trwało to tak krótką chwilę jak niewychwytywane przez nas wyłączenie latarki, jest różnica pomiędzy zauważaniem nagłego pojawienia się czegoś a nagłym zniknięciem.

Nie zmienia to jednak faktu, że powyższy przykład pozwala nam coś określić – pewną prędkość migającego światła, przy której zaczyna się nam ono wydawać ciągłe, mimo że wcale takie nie jest. Oparliśmy na tym dużą część naszej technologii. Stare telewizory – te wielkie pudła, których kiedyś się używało – mrugały ludziom prosto w twarz z wystarczającą prędkością, żeby nie dało się tego zauważyć (współczesne ekrany LCD też się oczywiście „odświeżają”, ale jeden obraz bezpośrednio zastępuje drugi, podczas gdy w CRT pomiędzy mrugnięciami jest czerń). Możemy uchwycić to kamerą, wiemy, że to rzeczywisty proces, którego nie rejestruje nasze oko. Jest to coś, co trwa zbyt krótko – ale trwa. I co najlepsze – istnieją istoty, które byłyby w stanie to zauważyć.

Gołębie.

Gołębie, które łypią swoim precyzyjnym spojrzeniem na lecące w ich stronę kawałki obwarzanka, nie tak łatwo oszukać latarkowym przekrętem. Badania wskazują, że człowiek zaczyna postrzegać światło jako ciągłe już przy mniej więcej 60 błyskach na sekundę. Gołąb skalny potrzebuje 90 takich błysków! Sposoby na sprawdzenie tego są różne. Można bezpośrednio badać, jak siatkówka oka reaguje na sygnał świetlny, ale można też obserwować zachowanie zwierzęcia. Jeśli nauczy się osobnika, że migające światło oznacza na przykład jedzenie (a ciągłe światło nie daje nic), i widać, że zwierzę zaczyna je regularnie wybierać, to poprzez stopniowe zwiększanie szybkości migotania dojdziemy do momentu, w którym wybór zaczyna być coraz bardziej losowy. Wtedy najprawdopodobniej różnica przestaje być dostrzegalna.

Taka wiewiórka jest jeszcze lepsza – praktycznie dwa razy lepsza niż my! Jeśli obserwujecie wiewiórkę wspinającą się prędko po drzewie, to możecie mieć wrażenie, że jej ruch jest nieco „skokowy”. Jasne, wiewiórka nie jest tak szybka, żeby nie mieściło nam się to w głowie, ale czy jesteście w stanie precyzyjnie określić, jak dokładnie zwierzątko poruszyło ciałem, żeby się przemieścić? To może być problematyczne. Dla niego jest to możliwe, bo – upraszczając kwestię, o której powiedzieliśmy wcześniej – jego wzrok jest po prostu szybszy. Dla wiewiórki własny ruch jest naturalny i normalny, bo przetwarza ona informacje o otoczeniu (i najprawdopodobniej również o pozycji swojego ciała) szybciej. Ale też możemy znaleźć wiele gatunków, które dostrzegają otaczające ich zmiany wolniej. To na przykład żółw skórzasty, którego bardzo łatwo oszukać latarką. Wystarczy mu jakieś 15 błyśnięć w ciągu sekundy – niemal o połowę mniej niż liczba klatek w typowym filmie – żeby światło wydawało mu się stałe.

Objawia się tu przed nami coś niezwykłego. Różnica nie tyle w sposobie obserwowania świata, co w obrazie, który tworzą mózgi różnych zwierząt. Mamy różnicę w postrzeganiu czasu. Jeśli zastanawialiście się kiedyś, dlaczego upolowanie muchy packą wydaje się wymagać jakichś sekretnych technik ninja, wynika to z faktu, że mucha domowa jest w stanie wychwycić migające światło nawet przy blisko 300 błyskach na sekundę! Co więcej, nie tylko potrafi to zauważyć – potrafi też na to zareagować!

Mówiąc inaczej, mucha ma umiejętność życia w przedziałach czasowych, które są poza naszym zasięgiem. W ciągu tej samej sekundy, kiedy egzystujemy sobie wraz z tym owadem, mucha w pewnym sensie żyje… dłużej. Wychwyciła więcej pojedynczych zmian, przetworzyła więcej informacji. A jak inaczej mamy poczuć, że żyjemy? Jak inaczej zmierzyć naszą egzystencję i jej czas, jeśli nie poprzez dostrzeganie konkretnych, następujących po sobie momentów – nowych informacji, które potrafimy przyswoić w ciągu każdej mijającej sekundy?

W każdej z owych sekund kryje się niezliczona liczba momentów, procesów chemicznych i fizycznych tak krótkich, że nasz organizm nie jest przystosowany do ich dostrzeżenia. Ale one tam są. Sekunda jest dzisiaj oficjalnie definiowana na podstawie bardzo precyzyjnego procesu, który zawsze trwa tyle samo i dzięki temu stanowi doskonały odnośnik. Jest to proces związany z promieniowaniem atomu cezu – proces tak szybki, że w sekundzie zmieściłoby się 9 192 631 770 (słownie: dziewięć miliardów sto dziewięćdziesiąt dwa miliony sześćset trzydzieści jeden tysięcy siedemset siedemdziesiąt) jego powtórzeń.

Ponad dziewięć miliardów. W ciągu sekundy to… całkiem sporo. Niektóre z naszych neuronów mogą wystrzeliwać i paręset razy na sekundę, ale co to jest w porównaniu do miliardów? A przecież to dopiero początek! Dosłownie dzień przed napisaniem tych słów naukowcy zmierzyli rekordowo krótkie wydarzenie. Czas, w którym cząstka światła pokonuje molekułę wodoru, wynosi 247 zeptosekund. Brzmi fajnie, ale co to właściwie znaczy? Dla porównania: ta sama sekunda, o której właśnie rozmawialiśmy, mieści w sobie tryliard zeptosekund. Jak zapisać tryliard? Ano tak: 1 000 000 000 000 000 000 000. Nie miliard. Tysiąc miliardów miliardów.

To najmniejsza skala, do której eksperymentalnie dotarliśmy – rekord, który zapewne niedługo znów zostanie pobity. Kiedy mówimy „sekunda”, możemy mieć na myśli pewną obiektywną miarę czasu – możemy ją zdefiniować wspomnianą wyżej jednostką albo powiedzieć, że jeden obrót Ziemi wokół własnej osi trwa około 86 400 sekund. Ale kiedy myślimy o tym, jak długo sekunda wydaje się trwać, wyobrażamy sobie ją w kontekście tego, ile jesteśmy w stanie dostrzec i zrobić w tym czasie. Jest to dla nas intuicyjne, lecz jednocześnie kryje się w sekundzie dużo, dużo więcej pojedynczych procesów, niż nasza percepcja kiedykolwiek pozwoli nam zrozumieć.

Są w końcu różne żywe istoty, które działają w różnych skalach czasowych. Pomyślcie sobie o tym, jak zachowują się na przykład rośliny w dżungli. Rośliny, które konkurują ze sobą o światło słoneczne, wytworzyły w toku ewolucji przeróżne mechanizmy pozwalające im tę walkę wygrać po swojemu. Jedne, na chłopski rozum, stwierdziły: „Hej, no to wiadomo, że jak będę najwyższym drzewem z liśćmi na samej górze, to raczej się najem tym światłem!”. Ale to nie był koniec. Inne, niższe rośliny mogą mieć na przykład ogromne liście, by zmaksymalizować swoją szansę na złapanie promieni słonecznych nawet w cieniu większych kuzynów. Jeszcze inne mają pnącza, które owijają się i wspinają po koronach drzew.

Konkurujące rośliny są w stanie osiągać ten sam cel, znajdując się w tym samym miejscu, a jednak walcząc po swojemu. Na takiej samej zasadzie w tym samym miejscu mogą istnieć różne istoty, które niejako egzystują w innym czasie. Większe i mniejsze formy życia, które potrafią też robić rzeczy szybciej lub wolniej, co sprawia, że wchodzą w interakcje z różnymi elementami tego samego środowiska. Koegzystujemy w naszych własnych mieszkaniach z całą fauną niesamowitych organizmów, które tuż pod naszymi nosami toczą własne batalie o przetrwanie. Niektóre z nich możemy nawet czasem zobaczyć. To na przykład muchy.

Muchy są małe. I szybkie. Jak wspominałem wcześniej, mucha może rozróżniać pojedyncze błyski światła nawet przy ponad 200 błyskach na sekundę – przypominam, że my nie widzimy już różnicy pomiędzy migającym a stałym światłem przy 60 błyskach. Aż trudno sobie wyobrazić, jak wiele zaległej pracy moglibyśmy nadrobić, gdybyśmy przetwarzali informacje tak szybko jak mucha! Dlaczego więc nie potrafimy?

Po prostu tego nie potrzebujemy. Myślimy, funkcjonujemy w inny sposób i żyjemy przez to w innej niszy, w której nasze zdolności są wystarczające. A zręczność much, niezbędna do przetrwania w ich specyficznym świecie, nie przychodzi za darmo.

Dzięki temu, że mucha jest mała, połączenia nerwowe są krótsze, a więc i droga potencjalnie może zostać pokonana szybciej. Nie zmienia to jednak faktu, że zwierzę musi wykorzystać energię, żeby obserwować tak wiele unikatowych chwil i zmian w każdej sekundzie. Dużo energii. A zdobywanie dodatkowej energii również ją zużywa! Gdyby mucha nie była w stanie jakoś wykorzystać swojej wyjątkowej umiejętności, byłoby to po prostu nieoptymalne rozwiązanie. Wyobraźcie sobie na przykład wspomnianego żółwia skórzastego. Największy żyjący gatunek żółwia, około dwóch metrów długości i dobre trzysta kilogramów wagi. Ta bestia pływa całkiem nieźle, ale umówmy się, że nie należy do czołówki szybkich czy zwinnych zwierząt – w szczególności na lądzie. Z tego też powodu częstotliwość migotania, przy której żółw przestaje zauważać poszczególne błyski, ma u niego jedną z najniższych znanych nam wartości (zaledwie 15 na sekundę).

Co dałby mu superwzrok, jeśli nie byłby w stanie fizycznie zareagować tak szybko? A jak miałby zareagować, ważąc tak dużo? To marnowanie drogocennej energii! Ogólna zasada, na którą wskazują podsumowania naukowe, jest taka, że im mniejsza waga i wydajniejszy metabolizm zwierzęcia, tym szybciej jest w stanie ono dostrzegać zmiany w otoczeniu. Niektóre gatunki nie tylko widzą więcej – również żyją więcej. Potrafią reagować na te wszystkie niedostrzegalne dla nas zmiany, a więc można powiedzieć, że nawet jeśli ich życie teoretycznie jest krótsze i śmierć dotyka je szybciej niż nas, to doświadczyły więcej czasu niż my.

Istnieją ciekawe wyjątki od reguły z metabolizmem, reagowaniem i tak dalej. Na przykład mój ulubieniec, czyli chrząszcz tygrysi – dla znajomych TRZYSZCZ – potrafi poruszać się dużo szybciej, niż reaguje jego wzrok. Ten malec musi się co jakiś czas zatrzymać, żeby sprawdzić, gdzie właściwie właśnie przebiegł i w którym dokładnie miejscu znajduje się ścigana ofiara.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Jak długo trwa dla nas teraz?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Mamy też gatunki, które pokazują, jak istotna jest zdolność szybszej obserwacji. Włócznik, znany też jako ryba-miecz, ma specjalny organ podgrzewający oczy. Bez niego przy temperaturze wody, w której żyje, jego zdolność rozpoznawania pojedynczych zmian w świetle maleje aż dziesięciokrotnie.

Tym bardzo zawiłym tokiem rozumowania dochodzimy do ciekawej perspektywy. Zadaliśmy sobie pytanie: „Jak długo trwa dla nas teraz?”. Czym teraz właściwie jest? Możemy w pewnym sensie powiedzieć, że nasza podróż przez czas i umiejętność dostrzegania tej podróży jest zakorzeniona w obserwowaniu zachodzących wokół nas zmian.

Zapewne wiecie z doświadczenia, że dużo łatwiej ocenić upływający czas, kiedy na przykład gdzieś idziemy – możemy obserwować otoczenie, dystans, nasze zmęczenie – niż kiedy czekamy o północy w kolejce po fast food i absolutnie nic się nie dzieje (a chcielibyśmy już wrócić do domu i jeszcze coś napisać). Jednak nawet wtedy zachodzą pewne zmiany. Nasz organizm wciąż działa, neurony pracują, zachodzą procesy chemiczne – odczuwamy bodźce, które pozwalają nam ocenić, ile czasu upłynęło.

Wiele lat temu przeprowadzono serię eksperymentów, w których ludzie spędzali wiele tygodni w jaskiniach. Bez zegarków i bez kontaktu z cyklem dobowym. Okazywało się, że ludzki organizm ma swój własny zegar biologiczny, który popycha człowieka do jedzenia i spania o określonych godzinach, aczkolwiek ów zegar okazuje się całkiem elastyczny. Choć wielu uczestników funkcjonowało wedle niewiele dłuższego niż 24 godziny cyklu dobowego, niektórzy wpadali czasami w cykl, który trwał aż 48 godzin! Funkcjonowali przeszło 30 godzin i spali 12–14. Co ciekawe, po opuszczeniu jaskini uczestnikom wydawało się, że spędzili tam znacznie mniej czasu. Było tak, jak gdyby stracili całe tygodnie – być może dlatego, że dni były do siebie tak bardzo podobne.

Jak widać, nasze teraz może się nieco zmieniać. Jako ludzie mamy jednak pewne limity, bo potrafimy odczuwać tylko zmiany, które trwają wystarczająco długo. Każda forma życia, która potrafi uzyskać dostęp do tej mniejszej skali czasu – na przykład dzięki krótszym połączeniom nerwowym, podgrzanym oczom czy czemukolwiek innemu – może doświadczyć więcej rzeczy w ciągu naszego jednego teraz. Jesteśmy ograniczeni przez to, jak działa nasze ciało. Włókna rozsiane po naszym organizmie wysyłają informacje ze skończoną prędkością, a my w praktyce reagujemy na to, co i tak już się wydarzyło.

W końcu nic nie dzieje się od razu.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Spóźnialskie teraz


Bardzo przesiąkliśmy definicją, że teraz to takie coś pomiędzy przeszłością a przyszłością, podczas gdy przecież bodźce z naszego otoczenia potrzebują czasu, aby do nas dotrzeć! Żebyśmy mogli zareagować na pędzące w naszym kierunku zagrożenie, fale elektromagnetyczne muszą odbić się od niego, dotrzeć do naszych oczu, zostać zamienione na obraz, który musi zostać przez nas zaobserwowany, przeanalizowany i zinterpretowany jako zagrożenie (nie zawsze, co już przerabialiśmy przy okazji schodów ruchomych i naszych odruchów). Dzieje się to szybko, ale z definicji zawsze reagujemy na coś, co już się wydarzyło.

Spójrzmy na pewien czasowy eksperyment przeprowadzony na ludziach. Badani dostają do dyspozycji przycisk, który włącza światło, lecz jest jeden haczyk: subtelne opóźnienie rzędu jednej dziesiątej sekundy. Każdy miłośnik gier wideo zgodzi się, że to wcale nie tak mało, ale i nie na tyle dużo, by mieć wrażenie, że czekamy, aż coś się wydarzy. Przy czymś tak prostym jak światło można się przyzwyczaić i tak też się dzieje; badani oswajają się tak bardzo z owym drobnym opóźnieniem, że kiedy zostaje ono wyeliminowane, zaczynają mieć wrażenie, jakby do błysku dochodziło, zanim wcisną przycisk.

Teoretycznie rozumiemy, na czym rzecz polega: to kwestia przyzwyczajenia i pewnych oczekiwań, bo nagle światło włącza się szybciej, niż spodziewał się tego mózg. Ale przecież wiemy, że w praktyce błysk nie powstał przed wciśnięciem przycisku! Łatwiej byłoby sobie to wyobrazić, gdyby badanym tylko się wydawało, że opóźnienie było mniejsze niż w rzeczywistości, jednak tu mówimy o zamianie tak fundamentalnej rzeczy jak kolejność wydarzeń. Mówimy o wrażeniu, które ma sens tylko wtedy, gdy założymy, że mózg przeanalizował tę kolejność dopiero w momencie, w którym obie akcje już się wydarzyły.

Czekanie nie jest obce naszym mózgom. Pomyślcie: kiedy widzimy kogoś, kto krzyczy do nas z daleka, ruch jego ust jest zsynchronizowany z dźwiękiem pomimo faktu, że dźwięk pokonuje tę odległość wolniej niż obraz. Istnieje pewien margines czasu, który nasz umysł może sobie pozostawić, aby zrównywać ze sobą różne bodźce. Brzmi to jak pewne ograniczenie – i to nawet niebezpieczne. W końcu chcemy zareagować na pewne rzeczy jak najszybciej, prawda?

Tutaj jednak dochodzimy do sedna sprawy. Do faktu, że nasz umysł nie zachowuje się dokładnie tak samo w każdym przypadku, jeśli chodzi o czas. W badaniach zaobserwowano między innymi, że kiedy obserwujemy obiekt wyglądający tak, jakby się do nas zbliżał, oceniamy, że czas obserwacji tego obiektu był dłuższy niż w rzeczywistości. Kiedy ten sam obiekt po prostu stoi w miejscu albo się oddala, zjawisko wydłużenia się czasu nie występuje. Są pewne okoliczności, w których mózg decyduje, że trzeba podkręcić wydajność. Interpretacja bodźców następuje szybciej, żebyśmy mieli szansę odpowiednio szybko zareagować na potencjalne zagrożenie.

Iluzji związanych z czasem jest mnóstwo. Jeśli macie w pobliżu zegar z tykającym sekundnikiem, możecie na niego spojrzeć i zauważyć, że wskazówka została jakby zatrzymana w czasie. Pierwsze tyknięcie zaraz po spojrzeniu na zegar jest dłuższe niż wszystkie kolejne. Nie jest to żadna magiczna hipnoza, którą wcieliłem w życie za pomocą tej książki, lecz jedynie typowe zjawisko powiązane konkretnie z ruchem naszych oczu – tak zwanym ruchem sakkadowym („saccade” po francusku oznacza dosłownie „szybki, szarpany ruch”). Takie ruchy wykonujemy oczami cały czas, ale w zasadzie… nigdy tego nie widzimy. Nie możemy popatrzeć w lustro, poruszyć szybko oczami z jednego punktu do drugiego i zobaczyć owego ruchu. To tak, jakby cały ten obraz i moment po prostu dla nas nie istniały. Są wycięte, mimo to nie odczuwamy żadnej „przerwy” w widzeniu.

Oczywiście jest to bardzo krótka chwila, ale nie aż tak krótka, żeby nie dało się jej wyczuć – i to właśnie wyjaśnia iluzję z zegarem. Wytłumaczenie tajemniczej zatrzymującej się wskazówki jest takie, że podczas ruchów sakkadowych przetwarzanie obrazu zostaje „wyłączone”. Wykazano to w eksperymentach, w których wykryto aktywność neuronów zaraz przed rozpoczęciem takiego ruchu oraz chwilę po jego zakończeniu. Nasz mózg wie więc, jakie mamy intencje! Jako że podczas takiego szybkiego ruchu obraz i tak byłby trudny do zidentyfikowania, umysł oszczędza nam dezorientacji i marnowania cennej mocy obliczeniowej. Musi jednak coś zrobić, żeby ciągłość czasowa została zachowana. Kiedy po zakończeniu ruchu mamy już przed sobą nowy obraz, owa luka w czasie zostaje wypełniona. Wewnętrzny algorytm pokracznie wsuwa nam w puste miejsce domniemany obraz przeszłości stworzony na podstawie tego, na co właśnie patrzymy. W większości przypadków nie zauważymy, że coś jest nie tak, ale w wypadku zegara wiemy, jakiego widoku powinniśmy się spodziewać. Nasz umysłowy system bierze tymczasem obraz zegara razem z obecnym ułożeniem wskazówek i wciska go w brakującą chwilę z przeszłości, kiedy nasz wzrok był niedostępny. Sprytne, ale rzuca się w oczy – widzimy, że wskazówka stoi w miejscu dłużej, niż powinna, co w rzeczywistości wcale się nie dzieje. Na własne oczy widzimy sztuczkę naszego mózgu. Umysł – nie do końca trafnie, ale powodowany dobrymi chęciami – stwierdził, że pewnie przed tym ułamkiem sekundy wskazówka znajdywała się dokładnie w tym samym miejscu co teraz. Gdy wydłuża ten stan, sprawia, że możemy zauważyć błąd w obliczeniach naszej własnej świadomości. Wiemy, że to błąd, co nie przeszkadza nam go obserwować.

Kiedyś uważano, że skoro potrafimy oceniać upływ czasu i robić rzeczy w określonych interwałach, to być może jest jakiś jeden mechanizm, który odmierza czas. Jakiś zegar w mózgu, zawiadujący tymi różnymi systemami. Wiele wskazuje na to, że tak… nie jest! Jesteśmy istotami tak bardzo stworzonymi do życia z prądem czasu, że wiele części naszego organizmu ma w pewnym sensie swoje własne zegary. Moja ulubiona rzecz, która pokazuje, jak namacalny jest ów fakt, to eksperymenty związane z rytmami dobowymi, do których używa się świetlików.

Dobrze nam znane insekty mają w sobie białko zwane lucyferazą – od łacińskiego „lucifer” oznaczającego „niosący światło”. Naukowcy, niczym amatorzy elektroniki łączący ze sobą różne płytki oraz podzespoły, łączą lucyferazę z komórką odpowiadającą za odmierzanie czasu w skali dobowej (w tym wypadku pochodzącą od szczura). Efektem jest światło, które zapala się regularnie mniej więcej co 24 godziny – wtedy kiedy komórka wykazuje aktywność. To jeden z wielu rodzajów zegarów, które noszą w sobie zwierzęta.

Gdy mówimy, że teraz coś robimy, zazwyczaj mamy na myśli pewien ogólny przedział czasu – najbliższą przyszłość. Teraz jem, teraz pracuję, teraz widzę się ze znajomymi (żartowałem, nie mam znajomych). Robię to teraz i pewnie potrwa to jeszcze przez jakiś czas. Mamy też jednak w głowie taką ideę, że teraz to coś zupełnie innego niż przeszłość lub przyszłość – coś pomiędzy, jedyne miejsce w czasie, w którym możemy egzystować.

Zanim się obejrzymy, jedno teraz zostaje zastąpione przez drugie. Ma tutaj miejsce nieustanna wymiana przeterminowanego teraz, które zostaje wyrzucone do przeszłości i zastąpione przez nowiutki moment z przyszłości… ale zanim ten zdąży się w ogóle wygodnie usadowić, sam zostaje zastąpiony przez nowszy model! Nasze życie cechuje się nieustanną podróżą przez czas – czymś, co można by wręcz nazwać „spadaniem”. Nie jesteśmy w stanie się temu oprzeć; nie możemy zatrzymać czy chociaż spowolnić owego bezlitosnego taśmociągu, do którego jesteśmy solidnie przytwierdzeni.

No, chyba że przejdziemy się do sklepu po bułki.

Jest wiele pozytywnych aspektów takiego spaceru. Przede wszystkim spacer jest dla was dobry! Nie tylko zaczerpniecie świeżego powietrza i rozruszacie ciało, ale też spowolnicie czas. Dosłownie.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Spacer po bułki


Zanim opiszemy nasz fantastyczny wypad po pieczywo, musimy coś ustalić. Nie istnieje nic, co mogłoby się poruszać szybciej niż światło w próżni. O tym już nawet mówiliśmy w poprzednich rozdziałach, ale o czym nie wspominaliśmy? O tym, że nawet samo światło nie może się poruszać szybciej! To brzmi jak coś oczywistego, choć w zasadzie wcale takie nie jest. Nie chodzi bowiem tylko o to, że światło ma określoną prędkość i zawsze się z nią porusza. Chodzi o to, że każda rzecz, nie przyspieszając oraz nie zwalniając, będzie miała – realnie i fizycznie! – inną prędkość w zależności od tego, kto ją obserwuje.

Prędkość jest względna, zależna. Prędkość jest relatywna.

Pomyślcie: kiedy stoicie sobie przy torach tramwajowych w Krakowie i mija was fantastyczny tramwaj Krakowiak pędzący z zawrotną prędkością 50 kilometrów na godzinę (szybciej nie może, takie przepisy), patrzycie na niego i stwierdzacie: „Ewidentnie jedzie 50 kilometrów na godzinę, wariat!”. To jest oczywiste. Co jednak, jeśli w tej samej sytuacji nie stoicie już na polu (jesteśmy w Krakowie), tylko jedziecie drugim tramwajem, w przeciwną stronę i z taką samą prędkością? Będziecie się zaraz mijać, przez chwilę pędząc obok siebie. Teraz – czy tego chcecie, czy nie – choćby wam i była znana ta „prawdziwa” prędkość tramwaju (za którą uznajecie prędkość ocenianą z perspektywy ludzi stojących na zewnątrz), to gdy będziecie obserwować mijający was bolid, zmierzycie jego prędkość jako 100 kilometrów na godzinę. Nie mniej i nie więcej. Sprawa jest dosyć prosta: może i oba tramwaje jadą 50 kilometrów na godzinę z perspektywy osoby pokaszlującej na przystanku (z tym świeżym powietrzem to się zagalopowałem), ale jako że wy siedzicie wewnątrz tramwaju, poruszacie się razem z nim. Z waszej perspektywy prędkość wasza i waszego wagonu jest zerowa, z kolei prędkość mijającego was tramwaju to właśnie 100 kilometrów na godzinę.

To może się wydawać dziwne, ale nie jest to żadna iluzja ani umowne założenie. Tak jak mówiliśmy, prędkość jest relatywna. To znaczy, że zależy od perspektywy – od tego, z którego miejsca ją mierzymy. Nie ma czegoś takiego jak właściwa, słuszna i absolutna prędkość – a już na pewno nie jest nią ta intuicyjna, czyli mierzona przez ludzi.

Jak często myślicie o tym, że Ziemia też się porusza? Że wcale nie jesteście w bezruchu, chociaż siedzicie w fotelu? Oczywiście – stoicie w miejscu względem Ziemi, a więc znajdujecie się w pewnym punkcie odniesienia podobnie jak ludzie w pędzącym tramwaju. Wydaje wam się, że macie zerową prędkość. Jeśli jednak ktoś spojrzy na was przez teleskop, zobaczy, że pędzicie przez kosmos razem z całą planetą! Ktoś poza powierzchnią Ziemi z łatwością stwierdziłby, że tramwaj porusza się z prędkością 50 kilometrów na godzinę, do której należy dodać prędkość Ziemi. To w końcu jest prawdziwa podróż tramwaju i trudno się z tym kłócić. A nie zaczęliśmy nawet mówić o tym, że Ziemia okrąża Słońce, a Słońce też nie stoi w miejscu… i tak dalej.

Co jeszcze jest dla nas kluczowe? Ta cała gmatwanina z faktem, że znajdujemy się w różnych punktach odniesienia i że nasza własna prędkość zawsze jest dla nas zerowa. To prawda – w taki sposób zachowują się nasze prawa fizyki. W związku z tym, choć może się to wciąż wydawać nieco nieintuicyjne, gdy jedziemy tramwajem i mijamy ludzi na przystanku, w praktyce to oni poruszają się względem nas. Nasze perspektywy są odwrócone, ponieważ obserwujemy się z różnych punktów odniesienia. Ten fakt przyda nam się później.

Mamy więc sytuację, w której prędkość jest relatywna i może nam się wydawać, że coś porusza się szybciej lub wolniej – w zależności od perspektywy. Tramwaj jedzie z prędkością 50 kilometrów na godzinę w ocenie Zbyszka zajadającego się na przystanku kajzerką, 100 kilometrów na godzinę z perspektywy kogoś siedzącego w tramwaju, który jedzie w przeciwną stronę, 0 kilometrów na godzinę z perspektywy kogoś, kto jedzie drugim, równoległym tramwajem z tą samą prędkością.

Super, wszystko jasne! Możemy sobie więc wyobrazić sytuację, w której mamy światło pędzące swoje 299 792 458 metrów na sekundę. I mamy nas – na pokładzie Krakowiaka, najdłuższego tramwaju w Polsce – biorących udział w nielegalnych nocnych wyścigach tramwajów i mijających to światło z prędkością aż 70 kilometrów na godzinę. Zgodnie z dotychczasową logiką z tej perspektywy światło powinno, z naszej perspektywy, mieć swoją prędkość plus 70 kilometrów na godzinę. Tak się jednak nie dzieje!

Mimo że jesteśmy wewnątrz wagonu – czyli z naszej perspektywy stoimy w miejscu – i światło powinno mijać nas szybciej, to zachowuje ono swoją prędkość, czym powinno łamać tę fundamentalną zasadę relatywności. W zasadzie to niezależnie od tego, czy pędzimy tramwajem, statkiem kosmicznym czy czymkolwiek innym, wszyscy zgodzimy się co do prędkości światła w próżni (nawet jeśli nie będziemy się zgadzać co do prędkości innych rzeczy). Porusza się ono zawsze z identyczną prędkością niezależnie od perspektywy.

Czy światło robi sobie z nas żarty? Czy celowo przyspiesza albo zwalnia tak, żeby wydawało nam się, że zawsze ma tę samą prędkość? Raczej nie. Jest inne rozwiązanie. Zjawisko, które zostało przez nas wielokrotnie zmierzone i przewidziane wzorami matematycznymi jeszcze na początku XX wieku.

Prędkość to w zasadzie prosta rzecz do zdefiniowania. Definicja owa powtarza się dosłownie za każdym razem, kiedy mówimy, że coś jedzie ileś kilometrów na godzinę. Prędkość to przecież nic innego niż określenie, jak duży dystans pokonujemy w określonym czasie, prawda? Prędkość może się zmieniać – możemy przyspieszać i zwalniać – a do tego jest relatywna.

Jednak ta jedna jedyna prędkość – prędkość światła – zawsze pozostaje stała. A skoro sprowadza się ona do dystansu dzielonego przez czas… to te rzeczy muszą być elastyczne. Odległość wraz z czasem mogą zmieniać się tak, że światło faktycznie zachowa swoją prędkość w każdym możliwym punkcie odniesienia. Im szybciej pędzimy, tym wolniej płynie czas, ale też odległości wokół nas stają się krótsze. Coraz trudniej jest wręcz pamiętać, jak rewolucyjne było to spojrzenie na rzeczywistość, kiedy pojawiło się przeszło wiek temu. Do tej pory naturalne, intuicyjne i naukowo akceptowalne było myślenie o czasie jak o czymś jednolitym, ogarniającym cały wszechświat, płynącym wszędzie w jednakowym tempie.

Nagle ów fundamentalny element naszej egzystencji okazał się elastyczny – inny w każdym miejscu. Dzisiaj możemy być już nawet nieco przyzwyczajeni do tej myśli, ale wciąż gdzieś echem odbija się opisywanie czasu i przestrzeni jako kwestii absolutnych. Wiemy już, że jest inaczej. Obie te rzeczy są znacznie bardziej zmienne, niż wydawało nam się to jeszcze nie tak dawno temu.

Wszechświat dwoi się i troi, wygina i fałduje w takim stopniu, żeby utrzymać stałą prędkość światła dla każdego. Żeby to zrobić, jest nawet gotów zakrzywić czas. To teoria wielokrotnie potwierdzona eksperymentalnie. Zegary znajdujące się na pokładach satelitów orbitujących wokół Ziemi muszą być synchronizowane z tymi znajdującymi się na powierzchni planety. Różnice między zegarami umieszczonymi chociażby na pokładach samolotów a tymi zostawionymi na lądzie wynoszą tyle, ile przewidywała teoria już ponad 100 lat temu.

Szczególna teoria względności mówi o tym, że zależnie od naszej prędkości czas płynie inaczej. Dlaczego? Zakrzywienie czasu jest dokładnie takie, że zachowuje stałą prędkość światła dla każdego obserwatora. Jeśli chcecie rzucić kolejne: „Dlaczego?”, to się nie dziwię. To jest to, co sam zazwyczaj robię na tym etapie, ale to zarazem jeden z momentów w nauce, kiedy – przynajmniej na razie – dochodzimy do odpowiedzi: „Ponieważ tak działa nasz wszechświat. Taka jest zasada”.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Wszystko znajduje się w jakimś punkcie odniesienia i porównujemy upływ czasu tylko w stosunku do innych punktów odniesienia.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Prędkość światła jest zawsze zachowana. No bo co by to była za zabawa, gdybyśmy nie mieli żadnych ograniczeń, które musimy sprytnie obchodzić? Ale… co to znaczy, że czas płynie wolniej? Czy to oznacza, że gdy pędzę jakimś cudownym statkiem kosmicznym, mam wrażenie, że poruszam się w zwolnionym tempie? No właśnie nie! Nasze własne odczucie czasu zawsze pozostaje takie samo, bo w tej czasowej bańce, w której się znaleźliśmy, wszystko zostało spowolnione w takim samym stopniu. Nasz układ nerwowy, procesy chemiczne zachodzące w ciele, wszystko, co nas otacza – to zostało sprowadzone do wspólnego mianownika. Tylko ktoś spoza owej bańki mógłby stwierdzić, że poruszamy się wolniej – bo poruszamy się wolniej względem niego.

Tym samym dochodzimy do wniosku, że nie tylko prędkość jest względna. Czas też. Wszystko, co wyżej pisałem – że nie ma prędkości absolutnej, te historie o krakowskich tramwajach – pasuje również do samego czasu. Wszystko znajduje się w jakimś punkcie odniesienia i porównujemy upływ czasu tylko w stosunku do innych punktów odniesienia. Jako ludzie na razie bardzo nieśmiało korzystamy z czasowego zakrzywienia. Jasne, mamy różnych astronautów, a niektórzy z nich pędzili wokół planety w otoczeniu kosmicznej maszynerii dość długo.

Astronauta Siergiej Krikalow, który poza Ziemią znajdował się w sumie 803 dni, 9 godzin i 39 minut, zestarzał się mniej od ludzi na powierzchni planety o jakieś 0,022 sekundy. Nie brzmi to imponująco, ale to fakt. Oczywiście znacznie ciekawiej robi się przy dużo większych prędkościach. Możliwym scenariuszem jest podróż kosmiczna, po której osoba wracająca na Ziemię zestarzała się o 10 lat, podczas gdy na planecie minęło tych lat 20, 50 czy nawet 1000. Gdy wchodzimy na terytorium tego typu liczb, zaczyna się robić coraz dziwniej. Realna staja się cała ta elastyczność czasu. Gdzieś w kosmosie nasza sekunda może być dużo krótsza… albo znacznie, znacznie dłuższa. Niby nie ma to dla nas znaczenia, ale pokazuje, jak bardzo zaskakująca jest natura czasu – i jak coś tak nam bliskiego okazuje się zależne od tego, skąd ktoś na to patrzy.

Nasz spacer po bułki, od którego wszystko się zaczęło, nie pozwoli nam co prawda zauważalnie spowolnić czasu, lecz trochę się to uda. Im bardziej zbliżamy się do prędkości światła, tym mocniej zmuszamy czas do zakrzywienia się, żebyśmy mimo naszej rosnącej prędkości nie mieli wrażenia, że doganiamy światło. Jest to ciekawe, ponieważ oznacza, że tu również istnieje pewien limit. I tak im bliżej kosmicznego ograniczenia prędkości jesteśmy, tym wolniej płynie czas względem całej reszty wszechświata. Jednak aby osiągnąć taką prędkość, potrzebujemy coraz to więcej i więcej energii. Taki nasz smutny los jako istot, które mają coś takiego jak „masa”. Problem z tą cechą jest taki, że jeśli chcielibyśmy osiągnąć prędkość światła, potrzebowalibyśmy dosłownie nieskończonej ilości energii, co nie za bardzo wchodzi w grę. Wszystko, co znamy i co się z tą prędkością porusza, masy nie ma, a w związku z tym nie ma też czegoś innego.

Poczucia czasu.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Czas jest z plasteliny


Oczywiście dziwnie mówić o czymś takim w przypadku światła – ani to zwierzątko, ani jakakolwiek inna forma życia. Przydaje nam się to jednak do zrozumienia, na czym polega zależność pomiędzy prędkością a czasem. To trochę tak, jak gdybyśmy potraktowali czas jako kolejny kierunek podróży. Kiedy chcemy się poruszać na północ z określoną prędkością i w pewnym momencie zmienimy kurs na północno-wschodni, siłą rzeczy, chociaż nasza ogólna prędkość pozostaje taka sama, prędkość samego ruchu na północ się zmniejsza. Dodajmy do tej mikstury czas. Ciągle poruszamy się w przyszłość, lecz kiedy zmienimy nieco nasz kierunek i włożymy więcej wysiłku w ruch w przestrzeni, zostanie nam mniej mocy na podróż w czasie. Gdybyśmy jakimś cudem osiągnęli tę maksymalną prędkość, nasza podróż w czasie… zatrzymałaby się! Tak, w praktyce oznacza to, że nasza własna egzystencja nie miałaby też za bardzo sensu, ale to szczegół.

Już dużo wcześniej ustaliliśmy, że teraz może mieć różną długość, i to nawet nie tylko dla różnych gatunków, ale też dla nas samych – zależnie od momentu albo od zmysłu, z którego korzystamy. Jednak sprawa komplikuje nam się coraz bardziej… albo w zasadzie upraszcza. Nasze uniwersum jest pełne niezliczonych teraz, zależnych od perspektywy. Co więcej, możemy całe zamieszanie doprawić jeszcze faktem, że przecież na wszystkie informacje przemierzające kosmos również musimy poczekać. Co się dzieje teraz w galaktyce odleg­łej od nas o milion lat świetlnych? No cóż – to zależy, o które teraz pytacie. O… jej? W takim razie dowiemy się tego za ponad milion lat.

Może się to wydawać nieco dziwne i przytłaczające, ale też pokazuje nam, że nawet tak pozornie górujące nad nami koncepty jak czas i przestrzeń w rzeczywistości są bytami, którymi rządzą określone zasady. Możemy je traktować jak zagadki do rozwiązania. Narzędzia, których możemy się nauczyć używać; fale, na których ludzkość może nauczyć się surfować.

Czas nie jest już żadną magiczną mocą, która trzyma nas za gardło. Staje się czymś, co w pewnym stopniu rozszyfrowaliśmy, a to daje nam niespodziewane możliwości. Problemy związane z kosmiczną eksploracją nabierają nowego znaczenia, kiedy uświadamiamy sobie, że tak, jasne – w teorii moglibyśmy dolecieć do najbliższej galaktyki nawet w jakieś 30 lat, mimo że dystans do niej wynosi 2 500 000 lat świetlnych. Jest to możliwe przy przyspieszeniu prawie do prędkości światła (oczywiście absurdalnie trudne do zrealizowania), aczkolwiek jest jeden haczyk: na Ziemi upłynie w tym czasie 2 500 000 lat.

Niektórzy z was pewnie zdają sobie sprawę, że tak jakby zupełnie pominąłem ogólną teorię względności. Ach, ogólna teoria względności! Cały czas mówimy o tym, że prędkość jest relatywna i że czas też jest relatywny, ale czymże byłyby nasze rozważania o czasie, gdyby nie piękna i pełna, ostateczna teoria względności zaproponowana przez Einsteina blisko 10 lat po szczególnej?

To ona stworzyła nam cały współczesny obraz wszechświata wypełnionego czasoprzestrzenią. Czasu będącego fizyczną rzeczą, która może się wyginać pod wpływem masy. Nie tylko szybkość może spowalniać czas – może to też mieć miejsce w ramach oddziaływania grawitacyjnego. Im bliżej jesteśmy ogromnej masy, tym bardziej zakrzywiony czas, który stanowi część również zakrzywionej przestrzeni. Właśnie tego doświadczyli bohaterowie filmu Interstellar, kiedy po mniej więcej trzygodzinnym pobycie w pobliżu obracającej się czarnej dziury okazało się, że na Ziemi minęły w tym czasie 23 lata.

To tutaj, w ogólnej teorii względności, zaczynamy postrzegać czas w pewnym sensie jako miejsce. Choć nie zgadza się to z naszym własnym postrzeganiem czasu, pasuje do tego, o czym mówiliśmy już wcześniej. Traktowaliśmy podróż w przyszłość jako coś, co ma określoną prędkość; prędkość, którą da się zmienić, kiedy przyspieszamy naszą podróż w dowolnym kierunku przestrzeni. Upływ czasu staje się tutaj wręcz czymś na wzór… wzroku. Albo słuchu. Być może tak właśnie jest?

„Obraz” jest czymś, co tworzymy w głowie. Niepowtarzalnym doświadczeniem, które trudno opisać, a które powstaje na podstawie konkretnych bodźców. Słuch, węch czy nawet wrażenie dotyku – wiemy, skąd biorą się te rzeczy i co pozwalają nam wykrywać, ale nasz wyjątkowy sposób tego, jak faktycznie je odczuwamy, jest niemożliwy do opisania. Upływ czasu wydaje się jedną z takich rzeczy. Jest naszym własnym, nieopisywalnym odczuciem podróżowania przez kolejny wymiar wszechświata. W jednym jedynym kierunku.

W przyszłość.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





DLACZEGO NIE PAMIĘTAMY PRZYSZŁOŚCI?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Wśród bezkresnych wód Oceanu Atlantyckiego znajduje się jedyne morze na Ziemi, które nie jest otoczone lądem. Granice Morza Sargassowego wyznaczają cztery prądy morskie – w praktyce jest to morze otoczone oceanem. Morze Sargassowe, niczym osobne państwo ulokowane na środku kontynentu, wyróżnia się od sąsiadującej go reszty wody. W wielu miejscach jego powierzchnię pokrywają gronorosty, które barwą przypominają bułkę tartą z masłem rodem z babcinego kalafiora. To w owych wodnych przestworzach rodzą się węgorze europejskie.

Wszystkie.

Nikt nie wie, gdzie dokładnie się rodzą! Morze Sargassowe jest wystarczająco duże, żeby zmieścić w nim całą Polskę 11 razy, i precyzyjna lokalizacja miejsca narodzin tych zwierząt pozostaje tajemnicą. Ewidentnie ich dom gdzieś tu jednak jest, bo właśnie tutaj znaleziono najmniejsze osobniki, które dopiero zaczynały swoją wielką życiową przeprawę. Węgorze europejskie podróżują tysiące kilometrów. W czasie wędrówki dorastają i zmieniają się nie do poznania. Docierają do słodkich wód w różnych zakątkach świata, gdzie żyją do momentu, kiedy podejmują powrotną tułaczkę do miejsca, w którym to wszystko się zaczęło. W swojej tajnej kryjówce w Oceanie Atlantyckim dorosłe już węgorze rozmnażają się, a następnie umierają. Młode wyruszają w świat. Cykl trwa dalej.

Taka włóczęga prowokuje do wielu pytań i frapuje naukowców od lat. Czy węgorze pamiętają, gdzie jest ich dom i dokąd mają się udać? Czy mają gdzieś zapisany adres i wklepują go sobie w Google Maps? Jakim cudem udaje im się przebyć tak długą drogę z przeróżnych miejsc i trafić z powrotem do niepozornego fragmentu oceanu, którego my nie namierzyliśmy do tej pory? Jak odróżniają jeden kawałek wody od drugiego, nie mając żadnego punktu odniesienia?

Tu zaczyna się robić fascynująco! Nawigacja węgorzy była badana wielokrotnie – i to na różne sposoby. Owe unikatowe ryby potrafią kierować się polem magnetycznym Ziemi (to nie jedyne zwierzęta, które tak robią). Są na nie wrażliwe tak, jak my jesteśmy wrażliwi na wibracje powietrza (dźwięki) albo fale elektromagnetyczne (obrazy). To jednak nie wszystko, bo jak się okazuje, węgorze potrafią też kierować się między innymi Księżycem! Intuicyjnie moglibyśmy powiedzieć, że chodzi tu po prostu o odbite od niego światło słoneczne, ale teoria sypie się, kiedy zauważamy, że również Księżyc w nowiu – praktycznie niewidoczny – wydaje się kierować węgorzami!

Jak to możliwe? Jak coś, czego węgorze prawdopodobnie nawet nie widzą, może swoją obecnością sprawiać, że przytłaczająca większość badanych ryb podąża w tym samym kierunku? Nawet skryty w mroku Księżyc ma działanie, którego niekoniecznie jesteśmy świadomi. Wiąże się to nie z tym, co widać, lecz z tym, czego nie widać.

Ziemię bombarduje niewidoczny gołym okiem strumień naładowanych cząstek – znany też jako wiatr słoneczny. Jako że mówimy o Księżycu w nowiu, Słońce znajduje się za nim i część wiatru uderza w niewidoczną dla nas stronę Księżyca. Tak właśnie rzuca on na Ziemię swego rodzaju elektryczny cień, który znajdują zwierzęta odpowiednio wyposażone przez naturę. Węgorze mają więcej informacji, niż mogłoby nam się wydawać.

Węgorze w zasadzie nie muszą pamiętać, gdzie mają się udać. W zależności od warunków, w jakich się znajdują – na przykład temperatury wody – instynkt podpowiada im różne zachowania, które dają największą szansę na dostanie się do celu. Gdybyśmy my, ludzie, też rodzili się jak węgorze (zawsze w tym samym miejscu), to sprawa zapewne byłaby prostsza. Jednak miejsca naszych narodzin są różne – podobnie jak i inne niezliczone miejsca, które mają dla nas jakieś znaczenie.

Jesteśmy wyposażeni w narzędzia pozwalające nam tworzyć w głowie mapy różnych lokalizacji. Pamiętamy, jak coś wygląda, gdzie jest, jak tam dotrzeć. Jesteśmy w stanie dokładać do tej pamięci nowe elementy. Jeśli coś już kiedyś widzieliśmy, jest szansa, że sobie to przypomnimy. Mniejsza lub większa, ale jest. Potrafimy rekonstruować w naszej głowie przeszłość i wydaje nam się ona w miarę pewna… ale to nie znaczy, że nie potrafimy tego samego zrobić z przyszłością.

Nasze podróże do przyszłości są na porządku dziennym i nie mam tu na myśli tylko wrażenia upływu czasu. Mentalna podróż w czasie, kiedy to wyobrażamy sobie samych siebie w odleglejszej przyszłości, to bardzo przydatne i jednocześnie dziwaczne narzędzie. Planujemy bowiem swoje działania, mając świadomość istnienia przyszłości. Świadomość istnienia czegoś – i nas samych w tym czymś – co tak naprawdę jeszcze nie nastało i w praktyce nie jest w ogóle realne.

Jesteśmy przyzwyczajeni, że ta cecha kieruje mnóstwem podejmowanych przez nas decyzji, ale jej istnienie u zwierząt nie jest przecież takie oczywiste. Psycholog Thomas Suddendorf mówi, że potencjalne ofiary na sawannie nie muszą się obawiać lwa z pełnym brzuchem – ale najedzony człowiek jest równie groźny jak ten głodny. Nie ma znaczenia, czy zaspokoiliśmy swoje obecne potrzeby, bo wiemy, że w przyszłości też będziemy je mieli. Przewidujemy to i w związku z tym planujemy.

Ptaki, które na zimę migrują w cieplejsze rejony, teoretycznie też robią coś, co opłaci im się dopiero w przyszłości. Zaczynają swoją wędrówkę w okresie, kiedy żyje im się całkowicie w porządku. Wiemy jednak, że u ptaków w konkretnych momentach zachodzą zmiany hormonalne, które uruchamiają cały łańcuch zmian w ich zachowaniu. Migrujące ptactwo reaguje bezpośrednio na swoje obecne potrzeby i decyduje o tym, kiedy i gdzie lecieć, na podstawie wewnętrznych instynktów. Chociaż nie wiemy wszystkiego na temat tego, co dzieje się w ich mózgach, potrafimy stwierdzić, że wyobrażanie sobie przyszłości nie jest im potrzebne. Natura dała im inne mechanizmy, którymi łatwiej wytłumaczyć to zachowanie.

Trudniej już jednak wytłumaczyć bardziej zaawansowane zachowania, na przykład chowanie pożywienia przez sójki. O ile samo gromadzenie jedzenia również można podciągnąć pod silny instynkt, o tyle badania i obserwacje tych ptaków pokazały, że ich zachowanie nie jest przypadkowe ani identyczne w każdym przypadku. Sójki praktykują bowiem złodziejstwo. Chowają swoje jedzenie, ale jednocześnie mogą też wykradać je sobie nawzajem oraz… chronić się przed tym. Obserwacje wskazały, że ptaki, które wiedziały, że w trakcie ukrywania pożywienia były obserwowane przez inne ptaki, miały tendencje do przenoszenia jedzenia. Robiły to pod jednym warunkiem: same musiały wcześniej coś ukraść. Jeśli sójka nie miała złodziejskiego doświadczenia, nie próbowała się też w ten sposób zabezpieczać! Ptaki, które kradły, najwyraźniej kierowały się odpowiednimi wspomnieniami, co oznacza, że nie tylko były w stanie te wspomnienia przywołać, ale też wykorzystać je przy planowaniu. Innymi słowy: wspomnienie z przeszłości pozwalało wyobrazić sobie potencjalne konsekwencje w przyszłości.

Chociaż perspektywa sójki i jej potencjalna kontemplacja złodziejstwa pozostają dla nas tajemnicą, wiemy, jak to wygląda u nas. Pamięć i myślenie o przyszłości wydają się naturalnie powiązane. Używamy przeszłych doświadczeń, żeby lepiej przewidywać, co wydarzy się w przyszłości. Co więcej, jesteśmy nawet w stanie planować same wspomnienia!

Pamięć prospektywna dotyczy wspomnień, które mają dopiero zostać przywołane. Pomyślcie, jak to działa, kiedy na przykład trzeba zapłacić rachunek. Tworzymy wspomnienie, które samo zostaje niejako zaplanowane – mózg musi pamiętać, żeby sobie o czymś przypomnieć w odpowiednim momencie. Jest to myśl przywoływana często przez jakieś powiązane miejsce lub po prostu odpowiedni czas. Wspomnienie wysłane w przyszłość. W odpowiednim momencie – miejmy nadzieję – przypominamy sobie o tym, jak w przeszłości planowaliśmy sobie to przypomnieć. Jesteśmy więc w stanie nie tylko wyobrażać sobie samych siebie w przyszłości – w pewnym sensie możemy też wysyłać wiadomości do przyszłych nas.

Rzeczy, które się działy, odciskają piętno na naszym umyśle. Jeśli czegoś doświadczyliśmy, coś zobaczyliśmy, powiedzieliśmy albo pomyśleliśmy, istnieje szansa, że przypomnimy sobie to w przyszłości. Zerowe wydaje się natomiast prawdopodobieństwo, że zupełnie ni stąd, ni zowąd przypomni nam się coś, co się jeszcze nie wydarzyło. Wspomnienia z przyszłości są dla nas obce. Nasz mózg nie działa w taki sposób.

Ale dlaczego?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Bałagan przyszłości


Co zabrania nam pamiętać przyszłość? Okej, wiem, że w tym momencie cierpliwość nawet zaangażowanych czytelników zaczyna się kończyć. „Słuchaj, stary, wytrzymaliśmy: »Gdzie jest kosmos?«, przewróciliśmy oczami na: »Czym jest nic?«, jak zobaczyliśmy: »Kiedy jest teraz?«, to herbatki ziołowej trzeba było sobie zaparzyć, bo takie głupie pytania zadajesz, jednak jakoś przebrnęliśmy, ale teraz to już przegiąłeś pałę”.

No dobra, w porządku! Nie pamiętamy przyszłości, bo przyszłość się jeszcze nie wydarzyła. Wspominamy to, co już było, a nie to, co będzie. Brzmi to całkiem rozsądnie, muszę przyznać, tyle że… z czego to wynika? Dlaczego przeszłość jest inna niż przyszłość? To pytanie może się wydawać również bez sensu, bo chciałoby się powiedzieć, że tak po prostu jest. Nie kwestionujemy prędkości światła, dlaczego więc mielibyśmy podważać działanie czasu? No cóż, wcale nie musimy. W rzeczywistości nasze przyzwyczajenia i intuicje na temat tego, jak działa czas, podważa akurat sam czas, który tak naprawdę – pod prawie każdym względem – zachowuje się identycznie w obydwu kierunkach. Przeszłość i przyszłość, wbrew temu, co nam się wydaje, nieszczególnie się od siebie różnią. I jest w zasadzie tylko jedna rzecz, która decyduje o tym, że sprawiają wrażenie tak bardzo odmiennych.

Znowu zagotujmy wodę. Ta z pierwszego rozdziału już dawno wystygła, a niezastąpiony czajnik, którego działanie znamy chyba wszyscy, będzie tutaj idealnym przykładem. Robicie sobie kawę albo herbatę, nastawiacie czajnik, woda buzuje w 100 stopniach Celsjusza, a z dzióbka wydobywa się niewidzialna para wodna (która następnie ochładza się i skrapla, objawiając się naszym oczom). Rozgrzane molekuły – rozgrzane, czyli po prostu szybsze, bardziej energetyczne niż przed włączeniem czajnika – majestatycznie uwalniają się z cieczy i zamieniają w gaz. To wciąż te same cząsteczki, ale zamiast wspólnie tańczyć, awanturniczo odbijają się od siebie i stopniowo rozdzielają w wypełniającym przestrzeń powietrzu.

Wyobraźcie sobie teraz, że nagrywamy tę niesamowicie efektowną scenę i puszczamy nagranie od tyłu. Kiedy wiązka pary unoszącej się z czajnika zaczyna zwijać się niczym zahipnotyzowany wąż i wraca przez otwór z powrotem do naczynia, od razu widzimy, że film jest odtwarzany w złym kierunku. Nie da się tutaj pomylić, bo takie rzeczy po prostu się w rzeczywistości nie zdarzają. Tyle że to… wcale nie znaczy, że jest to niemożliwe!

Gdybyśmy mogli zrobić ogromne zbliżenie na tym filmie, zobaczyć nie tylko parę, ale też cząstki wchodzące w skład tej pary – to cały proces miałby sens zarówno do przodu, jak i do tyłu. Wszystko zgadzałoby się z prawami fizyki i nie bylibyśmy w stanie stwierdzić, czy poruszamy się w przeszłość, czy w przyszłość. Strumień pary precyzyjnie chowający się do czajnika to widok, który mógłby nas wprawić w osłupienie, jakiego nigdy w życiu nie będzie nam dane zaobserwować, i który równocześnie wcale nie łamie praw fizyki. To zdarzenie jest możliwe!

Tylko bardzo, bardzo, ale to bardzo mało prawdopodobne.

Rzeczy, które nigdy się nie dzieją – rozbita skorupka jajka scalająca się z powrotem czy rozlana herbata wskakująca z podłogi do kubka – są fizycznie możliwe. Działają dokładnie tak samo jak ich „klasyczne” wersje. Aplikowana jest jakaś siła, cząsteczkom nadawana jest prędkość, zdarzenia mają swoje konsekwencje. Fragmenty skorupki mogą połączyć się z powrotem, a molekuły są w stanie odbudować swoje wiązania, ale szansa na to jest tragicznie mała. Dlaczego? No cóż, pomyślcie o tym, na ile sposobów mogą złączyć się w całość te konkretne fragmenty skorupki. Jak precyzyjne musiałyby być ruchy niezliczonych molekuł…

W końcu to nie byle jakie fragmenty! Jajko rozpadło się w określony sposób i żeby kawałki połączyły się z powrotem w to samo jajko, proces musi być idealnie skoordynowany. Ile warunków musi zostać spełnionych w dokładnie tym samym momencie, żeby skorupka zlepiła się z powrotem? Mnóstwo? To mało powiedziane!

Jest ogromna liczba sposobów na rozbicie jajka. Nieważne, czy rzucimy je normalnie, czy efektownie; spomiędzy nóg albo z piruetu; w ścianę lub w sufit – efekt jest bardzo łatwy do przewidzenia. Obiektywnie patrząc, istnieje dużo większa szansa na to, że jajko zostanie jakoś rozbite, niż że fragmenty rozbitego jajka złożą się w całość. Powód stanowi fakt, że różnych możliwych wersji rozbitego jajka jest cała masa – ale wersji tego konkretnego jajka w całości już niekoniecznie.

Jakby się nad tym zastanowić, jest to jedyna rzecz, która pozwala nam odróżnić przeszłość od przyszłości, prawda? Starzejemy się, ale nie młodniejemy; możemy zmieszać dwie substancje, ale nie możemy ich równie łatwo „odmieszać”. To nie wydaje się co prawda odpowiadać na nasze pytanie, dlaczego nie pamiętamy przyszłości, jednak stanowi cenną wskazówkę w poszukiwaniach tej odpowiedzi.

Nasze wrażenie, że przeszłość już się wydarzyła (bo ją pamiętamy), a przyszłość jeszcze nie (bo jej nie pamiętamy), wynika właśnie z tego, że mamy wspomnienia tylko z jednego z tych sąsiadów teraźniejszości. Nie wiemy, co się wydarzy w przyszłości.

Zaskakujące jest to, że ów stan rzeczy wydaje się wynikać dokładnie z tego samego faktu, który sprawia, że jajko nie składa się z powrotem w całość, a para nie wlatuje z powrotem do wnętrza czajnika. Pamiętanie przyszłości jest, krótko mówiąc, mniej prawdopodobne. Przekłada się to na jedyną rozpoznawaną przez fizykę różnicę pomiędzy przyszłością a przeszłością, która sprowadza się do tak samo pięknego, jak wprowadzającego w stan głębokiej dezorientacji pojęcia – entropii.

Entropia nie może maleć z czasem. Entropia wszechświata pozostaje taka sama lub rośnie wraz z upływem czasu. Ale czym właściwie ona jest?

„Entropia” to magiczne słowo, które często pojawia się przy okazji rozmów o czasie. Nie bez powodu – w końcu ustaliliśmy, że to ona odróżnia przyszłość od przeszłości – ta jedna rzecz decyduje o tym, dlaczego czas wydaje nam się posuwać w jednym konkretnym kierunku. Postacie w filmach Christophera Nolana odwracają entropię, żeby poruszać się w czasie wstecz, a naukowcy – prawdziwi i fikcyjni – mówią o nieporządku oraz chaosie.

Entropia jest ideą banalnie prostą w teorii i prawie niemożliwą do wytłumaczenia w praktyce. Jednakże uzbrojeni w takie hity jak czajniczki, Pcim i krakowskie tramwaje potrafimy poradzić sobie i z tym kolosalnym wyzwaniem. Miejmy więc jedno z głowy: tak, entropia oznacza „stopień nieporządku”, ale jeśli w waszych głowach pojawiają się teraz obrazy minimalistycznie urządzonego pokoju z gustownie oświetlonymi paprotkami (to ja, kiedy mam dobry dzień) oraz kanapki z kartonów, pomiędzy które jakimś cudem wciśnięto pranie (to ja przez wszystkie inne dni), to nie idźcie tą drogą.

Owa idea „nieporządku” – bałaganu, braku sensownej segregacji czy kolejności – jest naszym psychologicznym wytworem. W rzeczywistości ta szaleńcza jama, w której walają się losowe przedmioty, też jest w jakiejś konkretnej konfiguracji, prawda? Wszystko w niej jest na jakimś miejscu. Poza tym, że jest to bardzo filozoficzna obrona przed rodzicami narzekającymi na nieposprzątany pokój, jest to również fakt. Z fizycznego punktu widzenia pokój, w którym wszystko jest poukładane, nie jest bardziej „uporządkowany” niż pokój, w którym wszystko jest porozrzucane. W obu przypadkach liczba elementów jest jednakowa.

Nieuporządkowanie w kontekście entropii znaczy coś innego. Powiedzmy, że mamy chmurę gazu (choćby i naszą parę wodną z czajnika), która w rzeczywistości jest niczym innym jak chmarą molekuł. Mamy więc pojedyncze elementy, razem tworzące pewną całość. Owa całość ma z kolei swoje własne właściwości (ciśnienie, temperaturę, objętość). Jeśli wzięlibyśmy jedną – tylko jedną! – z tych wielu molekuł i zamienili ją miejscami z drugą, to ogólne właściwości tego gazu pozostałyby takie same. Moglibyśmy nawet podmienić więcej molekuł, zmienić pewne ich parametry – i to wszystko bez szczególnego wpływu na ich całość. Liczba takich różnych stanów, możliwych konfiguracji układu BEZ zmiany jego ogólnych właściwości – to właśnie entropia.

Powiedzmy, że obok czajnika znajduje się dopiero co ugotowane na twardo jajko. To jajko, tak samo zresztą jak para wodna, składa się z ogromnej liczby molekuł powiązanych w konkretny sposób. Stanowi ono jednak układ bardziej uporządkowany niż para. To znaczy, że jest mniej stanów, w których może się znajdować i jednocześnie zachować swoją jajkowatość. Jego elementy są połączone bardziej konkretnie niż w wypadku gazu. Istnieje dużo większa szansa, że modyfikacja elementów, z których składa się jajko, wpłynie na jego ogólne parametry – jajko jest po prostu bardziej unikatowe, ułożone bardziej specyficznie.

Powiedzmy, że mamy do dyspozycji półkę oraz 200 książek i chcemy je w jakiś sposób posegregować. Wiem, wiem, mówiłem wcześniej, że nasz koncept „porządku” nie odpowiada temu z fizyki, ale możemy go użyć jako analogii do tego, co dzieje się w świecie cząstek.

Półka i 200 książek: segregujemy. Możemy je poukładać alfabetycznie! Dostaniemy wtedy układ pod tytułem „Nasze 200 książek ułożone alfabetycznie”. Jeśli zamienimy dowolną liczbę książek miejscami, nasz układ stanie się już innym układem. Zmodyfikowaliśmy jego elementy i tym samym zmieniliśmy ogólne parametry.

Sposobów na popsucie tego układu mamy więc mnóstwo. Co natomiast, jeśli posegregowalibyśmy książki kolorystycznie i dostalibyśmy układ pod tytułem „Nasze 200 książek ułożone kolorystycznie”? Jeśli niektóre z książek mają identyczny kolor, to ich kolejność względem siebie nie ma znaczenia dla zachowania zasad układu. Kiedy zamienimy niebieską książkę z czerwoną, zmienimy nasz układ, ale gdy wymienimy jedną czerwoną z inną czerwoną, to uda nam się zachować „Nasze 200 książek ułożone kolorystycznie”.

Nasz alfabetyczny układ jest BARDZIEJ uporządkowany i przez to mniej stabilny, bardziej podatny na zmiany. Naturalna tendencja wszechświata jest taka, że dąży on do stanu mniej uporządkowanego tylko dlatego, że to po prostu bardziej prawdopodobne – jest więcej sposobów na to, żeby zmniejszyć uporządkowanie niż żeby je zwiększyć.

Oczywiście liczy się nie tylko rodzaj obiektu, ale też inne jego właściwości – większa chmura gazu będzie jeszcze bardziej nieuporządkowana niż mniejsza, ponieważ zawiera więcej molekuł, a każda z nich stanowi mniejszą część całości. Dla naszego przykładu oznacza to po prostu, że wraz ze wzrostem liczby książek zwiększy się stopień nieuporządkowania. Z drugiej strony, jeśli mielibyśmy 1000 książek ułożonych alfabetycznie, ale wszystkie o tym samym tytule, wtedy układ jest – może trochę nieintuicyjnie – również bardzo nieuporządkowany. Dowolna zmiana zostawia nas z tymi samymi parametrami. Jest to układ dużo mniej wyjątkowy, ponieważ istnieje mnóstwo sposobów na jego uzyskanie.

Im bardziej uporządkowana rzecz, tym bardziej unikatowa – tym samym większe znaczenie ma konkretna konfiguracja. Człowiek, kura, jajko – to wszystko wysoce uporządkowane układy z bardzo konkretnym ułożeniem atomów, które czyni je tym, czym są. Ale zauważcie, co z tego wynika. Skoro taki gaz ma tak wiele różnych stanów, które może przyjąć i nie zmienić przy tym swoich właściwości, oznacza to jednocześnie, że szansa na to, by chmura gazu wielkości jajka w ogóle zaistniała, też jest większa niż szansa na powstanie samego jajka!

To drugie ma więcej unikatowych składników i wymaga bardziej konkretnego ich ułożenia, żeby osiągnąć swoje parametry. Jeśli pozostawimy naturę i cały wszechświat samym sobie, pozwolimy molekułom i wchodzących w ich skład atomom działać pod dyrygenturą praw fizyki, to mogą nam z tego powstać układy mniej lub bardziej uporządkowane. Ale co do jednego mamy pewność: niektóre z nich będą powstawać częściej. Zasada jest zaskakująco prosta: im więcej sposobów na powstanie czegoś, tym większa szansa, że to powstanie. I na odwrót.

Istnieje dużo mniej sposobów, na które może powstać jajko – układ uporządkowany w konkretny sposób, o precyzyjnych właściwościach, które czynią go jajkiem (a nie rowerem czy kubkiem) – niż sposobów, na które możemy dostać coś takiego jak chmura gazu. Cząstki mogą się równomiernie rozdzielić w przestrzeni na więcej sposobów, niż gdyby na przykład skupiły się razem w jakąś konkretną, uporządkowaną całość. Jest to po prostu mniej prawdopodobne, wymaga większego zbiegu okoliczności. Naturalną tendencją obecnych we wszechświecie cząstek jest więc to, na co szansa jest największa – równomierne rozłożenie się w przestrzeni. Istnieje na to niezliczenie więcej sposobów niż na jakąkolwiek inną konfigurację.

Możemy tutaj użyć klasycznego przykładu: gazu zamkniętego w jakimś pudełku. Ciepłe, energetyczne cząstki odbijają się od siebie i od ścian naczynia, w którym zostały umieszczone. Nie wiedzą o tym, że za jedną ze ścian znajduje się kolejne pudełko, a za nim kolejne i kolejne – wszystkie one są w tym momencie puste. Można powiedzieć, że nasz gaz jest w pewnym sensie uporządkowany, bo 100% wszystkich molekuł znajduje się w jednym z na przykład 10 pojemników.

Ale co się stanie, kiedy w każdej z tych sąsiadujących z innym pudełkiem ścian zrobimy otwór? Jak możemy się spodziewać, kolejne molekuły prędzej czy później odbiją się w kierunku otworu i opuszczą pierwszy pojemnik. Wraz z upływem czasu będą one wypełniać całą konstrukcję coraz bardziej równomiernie – mniej więcej tyle samo molekuł dostanie się do każdego kolejnego pudełka. Nic nie stoi na przeszkodzie, żeby ułożyły się inaczej – może jedno pudełko pozostanie puste, może wszystkie molekuły skupią się w jednym lub kilku z nich.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Pewne rzeczy po prostu się dzieją, a inne… nie.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Nie ma prawa, które mówiłoby, że nie może się tak stać – to po prostu mało prawdopodobne. Gdy dodamy kolejne pudełka albo molekuły, w zawrotnym tempie zwiększamy przepaść pomiędzy liczbą konfiguracji, które dałyby nam molekuły skupione w jednym pojemniku, a tymi, które opisują molekuły rozłożone równomiernie. Tych drugich jest po prostu zatrważająco więcej i z tego samego powodu szansa na ich wystąpienie również jest znacznie większa. Nawet gdybyśmy mieli tylko trzy molekuły i trzy pudełka, już moglibyśmy zobaczyć, o co chodzi. Są tylko trzy możliwości, że wszystkie molekuły znajdą się w jednym i tym samym pojemniku (w pierwszym, drugim albo trzecim), natomiast istnieje jeszcze siedem innych możliwości, że molekuły będą równiej rozłożone. Już w tej sytuacji, przy małej liczbie molekuł i pudełek, mamy jakieś 30% szans na uzyskanie najbardziej uporządkowanego układu. Jeśli rozważylibyśmy 10 molekuł i 10 pojemników, szansa spada już do zaledwie około 0,9%.

W jednej kropli wody znajdują się tysiące milionów milionów milionów molekuł.

Nie muszę oczywiście wspominać, że równomiernie rozłożone molekuły mają o wiele większą entropię (są mniej uporządkowane) niż te skupione w tylko jednym pudełku, prawda? Na tej właśnie zasadzie entropia wszechświata rośnie z czasem. Jajko ma większą szansę się rozbić niż uformować; kostka lodu ma większą szansę się roztopić, niż molekuły wody mają szansę zbliżyć się do siebie i wyhamować do takich prędkości, że połączą się w idealną kostkę lodu (a mogłoby się tak stać!).

Pewne rzeczy po prostu się dzieją, a inne… nie. I ową tak zwaną termodynamiczną strzałką czasu podąża też nasze ciało, mózg, my. Żeby uformować wspomnienia, musimy zużyć energię, wypromieniować ciepło, zwiększyć entropię wszechświata. Za każdym razem, kiedy robimy cokolwiek, co lokalnie zmniejsza entropię (na przykład formujemy kostki lodu w zamrażarce), musimy tak naprawdę zwiększyć entropię reszty świata (w tym wypadku korzystając z lodówki, która zużywa energię i oddaje ciepło siejące nieporządek we wszechświecie). To, że wspominamy przeszłość zamiast przyszłości, jest bardziej prawdopodobne. Jest zgodne z tym konkretnym prawem fizyki. Innymi słowy: moglibyśmy pamiętać coś z przyszłości… ale szansa na to jest astronomicznie mała.

Chociaż nie zerowa.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Przewidywanie… przeszłości?


Pamięć to dziwna rzecz. Co więcej, pod pewnymi względami jako ludzie wcale nie mamy najlepszej pamięci. Szympansy znacznie lepiej radziły sobie w testach. Jeden z nich polegał na wyświetlaniu na ekranie przez bardzo krótki czas numerów. Następnie wymagano od zwierząt, żeby dokładnie wskazały, gdzie znajdywały się konkretne symbole. Szympansy radzą sobie z tym co najmniej równie dobrze jak przeciętny człowiek. Fakt, trzeba je najpierw nauczyć owych symboli, ale kiedy już ten etap zostanie zakończony, ich mózg robi coś, co nawet dla człowieka wydaje się trudne do ogarnięcia. Szympansy są w stanie wskazywać numery poprawnie nawet wtedy, gdy wyświetlają się one zbyt krótko, żeby w ogóle zdążyć spojrzeć na każdy z nich z osobna. To znak, że dużą rolę odgrywa tutaj mechanizm na wzór pamięci fotograficznej.

Czasem pamięć wydaje się bardziej nieuchwytna, ukryta gdzieś w zakamarkach naszego układu nerwowego. Badania na pacjentach z uszkodzonym hipokampem – częścią mózgu grającą bardzo ważną rolę w formowaniu wspomnień – pokazały, że ludzie mogą pamiętać rzeczy, nawet jeśli nie potrafią przywołać na ich temat żadnych wspomnień. Te osoby wydawały się istnieć jeszcze bardziej w chwili obecnej niż my sami, ponieważ ich wspomnienia po prostu… nie istniały. Ludzie, którzy nie byli w stanie przypomnieć sobie tego, co robili poprzedniego dnia, i tak mieli wspomnienia w pewnej formie. Pacjent, który na przykład uczy się grać w grę wideo, może nie pamiętać tego, że ćwiczył już przez kilka dni, i ma wrażenie, że robi to po raz pierwszy w życiu – ale i tak radzi sobie lepiej niż wcześniej. Jego ciało pamięta te ćwiczenia.

To wszystko wynika z faktu, że istnieje więcej niż jeden rodzaj pamięci. Jesteśmy w stanie nauczyć się wykonywać jakąś czynność poprzez wielokrotne jej powtarzanie; utrwalić w naszym układzie nerwowym pewną sekwencję ruchów, która da pożądane efekty. Bez przypominania sobie tych wszystkich prób i powtórzeń! Nazywamy to pamięcią proceduralną i korzystamy z niej codziennie. W czasie chodzenia, robienia śniadania, jazdy na rowerze, śpiewania, mówienia. Potrafimy zrobić rzeczy, których musieliśmy się nauczyć, nawet jeśli nie mamy zielonego pojęcia, kiedy właściwie ta nauka miała miejsce (kto musi sobie przypominać naukę chodzenia, żeby gdzieś pójść?). Ów proces jest niezależny od hipokampu i dlatego właśnie pacjenci, którzy nie formowali nowych wspomnień, wciąż byli w stanie korzystać ze swoich przeszłych doświadczeń. Nieważne jednak, o jakim typie pamięci mówimy: proceduralnej, semantycznej, epizodycznej czy jakiejkolwiek innej – wszystkie mają jedną wspólną cechę.

Żadna z nich nie daje nam stuprocentowej pewności, że to, co pamiętamy, naprawdę się wydarzyło!

Każdy z was, kto zastanawia się teraz, czy jeszcze w ogóle mówimy o przyszłości, może być spokojny. Właśnie do tego zmierzamy. Ustaliliśmy już, że wspominamy przeszłość, a nie przyszłość, ponieważ formowanie wspomnień jest zgodne z prawem entropii. Nasz mózg działa tak jak wszystkie inne znane nam rzeczy – zgodnie z prawdopodobieństwem. Istnieje jednak pewna cecha, którą zarówno przeszłość, jak i przyszłość mają w naszym mózgu wspólną. Cecha, która wydaje się wyjątkowa dla naszego myślenia o przyszłości, ale jest równie prawdziwa dla naszych wspomnień.

Tą cechą jest przewidywanie.

Możemy nie pamiętać o przyszłości, lecz doskonale wiemy, że można ją przewidywać. Możemy obrócić butelkę z wodą do góry nogami i przewidzieć, że kiedy ją odkręcimy, to woda zacznie się wylewać. Kiedy to zrobimy i zobaczymy, że dokładnie tak się stało, możemy powiedzieć, że przewidzieliśmy przyszłość. Wiedzieliśmy, co się wydarzy.

Po części wiedzieliśmy to być może dlatego, że mieliśmy już takie wspomnienie z przeszłości – pamięć jest bowiem kluczowa do przewidywania. Ale nawet jeśli ta konkretna sytuacja nigdy się w naszym życiu nie zdarzyła, potrafimy ją przewidzieć na podstawie naszej wiedzy. Owa wiedza, zdolność do stosowania znanych zasad do nieznanych sytuacji, pozwala nam przewidywać przyszłość. Istnienie Neptuna, najdalszej planety naszego układu, zostało przewidziane dzięki matematyce na długo przed dokonaniem pierwszych faktycznych obserwacji! Zdradziły go zmiany w orbicie Urana, które wydawały się zupełnie nie na miejscu – nie było nic, co mogłoby je spowodować, no, chyba że wpływ grawitacji jakiejś pobliskiej, nieznanej jeszcze planety. Planety, która musiałaby się znajdować w określonym miejscu – dokładnie tam, gdzie później została zaobserwowana.

Ale wiecie co? Tak samo jak przewidujemy przyszłość, tak codziennie przewidujemy też… przeszłość! Owszem, niektóre z naszych wspomnień są tak silne, że aż chce się powiedzieć: „To tak, jakbym się przeniósł w przeszłość”. Wydaje nam się, że mamy stuprocentową pewność, iż coś się wydarzyło, ponieważ to pamiętamy! No i umówmy się – trudno byłoby nam funkcjonować, gdybyśmy cały czas podawali w wątpliwość własne wspomnienia. Tak samo trudno funkcjonować, jeśli zakłada się, że na przykład ludzie cały czas kłamią. Co nie zmienia faktu, że ludzie czasem kłamią. A czasem kłamią nawet nasze własne wspomnienia.

Eksperymenty prezentują ten problem bardzo czytelnie. Badanym podaje się zestaw słów powiązanych ze snem (na przykład drzemka, zmęczenie, łóżko itp.), a potem pyta się ich, czy wśród przykładów znajdywało się słowo „spanie”. Większość badanych radośnie odpowiada, że tak!

A tymczasem okazuje się, że nie. Fałszywe wspomnienia są naturalnym wynikiem tego, że nasz mózg nie działa jak dysk twardy przechowujący dane dokładnie pokrywające się z rzeczywistością. Nie odtwarzamy filmów z chwilami z przeszłości – my te filmy tworzymy. Rekonstruujemy sceny w głowach, a mgliste wspomnienie może za każdym razem być inne. Za każdym razem, kiedy je przywołujemy, zakładamy, że dana scena faktycznie miała miejsce, bo wspomnienia są naszym sposobem na przewidywanie przeszłości. Są one pewnego rodzaju informacją – taką samą jak te, których używamy do przewidywania tego, co dopiero się wydarzy.

Na podstawie pamięci – czyli tego, jak zachowują się neurony w naszym ciele tu i teraz – możemy wysnuć wniosek, że dziś rano jedliśmy na śniadanie resztki wczorajszej pizzy (nikt nie mówił, że ta książka ma być poradnikiem życiowym). Skoro mamy takie wspomnienie, bardzo prawdopodobne jest, że to się właśnie wydarzyło. Ale czy naprawdę się wydarzyło?

Tego nie sposób udowodnić! Choćbyśmy i mieli nagranie prezentujące nas zatapiających zęby w kawałku hawajskiej, to nadal jest to tylko film, który bardzo mocno sugeruje, że takie wydarzenie miało miejsce i że ktoś uwiecznił je na taśmie. Prawdziwa przeszłość z założenia zawsze pozostaje niepewna, a nasz teraźniejszy „dowód” nie pozwala nam się do niej naprawdę przenieść. Co najwyżej pozwala nam z dużą pewnością stwierdzić, że coś się w tej przeszłości wydarzyło; dokonać takiego samego założenia o niej, jak dokonujemy założeń o przyszłości, stwierdzając, że 15 grudnia 2039 roku będzie miało miejsce pełne zaćmienie Słońca. Gdybyśmy potrafili zmierzyć ruch wszystkich cząstek we wszechświecie, na podstawie tych informacji bylibyśmy w stanie przewidzieć nie tylko przyszłość, ale też przeszłość. Mówiliśmy w końcu o tym, że prawa fizyki są odwracalne w czasie – czyli tak samo jak przyszłość jest przewidywalną konsekwencją ruchu cząstek, tak samo na przeszłość możemy spojrzeć jak na ich konsekwencję.

To prowadzi nas do jeszcze innego spostrzeżenia, bo przecież wiemy, że przyszłość może się potoczyć tak lub inaczej, ale przeszłość jest jedna. Historia musi być stała… chyba że nie musi. Gdybyśmy chcieli tu rozpatrywać fizykę kwantową i te wszystkie niezliczone stany, w których mogą się znaleźć poszczególne cząstki, stwierdzilibyśmy, że jesteśmy w stanie udać się do jednej z niezliczonych wersji przyszłości. Tak samo działa to jednak w drugą stronę! Do naszej teraźniejszości mogłyby tak naprawdę doprowadzić różne wersje przeszłości. Nieskończone wersje. Może nam się wydawać, że to nie ma sensu, bo przecież znamy historię – wiemy, co się wydarzyło i że jest tylko jedna wersja. I może to brzmi tak, jakbym się droczył, ale przecież nie da się nie zgodzić: nie możemy fizycznie stwierdzić, jaka była przeszłość, ponieważ na stałe ugrzęźliśmy w chwili obecnej. Mamy informacje, które sugerują nam prawdopodobną wersję przeszłości, lecz nie jesteśmy w stanie jej zweryfikować. To zupełnie jak z przyszłością – tyle że na nią możemy przynajmniej poczekać.

Wyobraźcie sobie, że ktoś tworzy waszego klona. Klon ma wspomnienia – te same co wy! – o sytuacjach, w których nigdy nie wziął udziału. Jak ma zauważyć różnicę? Otóż to – nie ma takiego sposobu. Jasne, mógłby zdobyć informacje, dowiedzieć się, że jest klonem, ale byłoby to tak samo surrealistyczne, jak gdyby teraz ktoś podszedł do was i powiedział, że wasze życie wcale się nie wydarzyło. Po prostu urodziliście się w tym momencie z fałszywymi „wspomnieniami”.

I być może nawet wcale nie ma was teraz tutaj. Jesteście mózgiem Boltzmanna. Hipotetycznym bytem, który zaistniał gdzieś w kosmosie. W tym mózgu zupełnie przypadkiem wygenerowało się wrażenie, że jesteście na planecie Ziemia w konkretnym momencie. Zakodowana seria wspomnień sprawia, że mózg ma wrażenie, jak gdyby jego życie trwało i trwało, prowadząc z przeszłości aż do tego obecnego momentu.

Nie dałoby się w żaden sposób wskazać różnicy pomiędzy mózgiem uformowanym od zera i tworzącym sobie wspomnienia aż do obecnego momentu a takim, który po prostu „pamięta” nieistniejącą historię. Owa przeszłość nie musiała się naprawdę… wydarzyć. Tak, możemy wchodzić głębiej w spiralę kwestionowania własnych wspomnień – to zawsze jest wesoła rutyna, szczególnie tuż przed pójściem spać – ale nie o to tutaj chodzi.

Ważniejsze jest, żeby w pewnym sensie sprowadzić faktyczną przyszłość oraz przeszłość do tego samego. Do czegoś, co jest poza naszym zasięgiem, czegoś poza teraźniejszością, czegoś, co możemy mniej lub bardziej celnie przewidywać. Czy możemy powiedzieć o przewidywaniu, że to trochę jak pamiętanie przyszłości? Może nie do końca, ale proces jest podobny. Wyobrażamy sobie czekające nas chwile tak samo jak te, które już minęły. Wykorzystujemy do tego inne doświadczenia oraz wiedzę. I w dużej mierze te przewidywania okazują się prawdziwe.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Przyszłość już na nas czeka


Nasze doświadczenie upływającego czasu i to, jak jest on traktowany przez naukę, stanowią dwie zgoła odmienne rzeczy. Być może całe moje rozważania na temat tego, że można by pamiętać przyszłość, brzmią jak coś niemożliwego i „filozoficzne rozważania szaleńca” (dzięki za komplement), ale to się zmienia, kiedy zagłębimy się w fizykę. Ogólna teoria względności, o czym wspominaliśmy w poprzednim rozdziale, mówi przecież o czasoprzestrzeni. Sam Einstein zgadzał się, że najlepiej do tej teorii pasuje koncepcja tak zwanego uniwersum blokowego – takiego, w którym zarówno przeszłość, jak i przyszłość stanowią miejsca, które po prostu… istnieją. Choćbyśmy jako ludzie nie potrafili dowolnie się pomiędzy nimi przemieszczać i mieli wrażenie, że przyszłość powstaje dopiero wraz z naszym zmierzaniem ku niej, to niekoniecznie musi być prawdą. Przyszłość i przeszłość mogą być w pewnym sensie jednakowe. Dla nas owa jedna jedyna różnica w postaci entropii przekłada się na poczucie, że kroczymy ze znanej nam przeszłości w mroczne objęcia przyszłości, w której teoretycznie wszystko jest możliwe. Przynajmniej tak nam się to kojarzy na pierwszy rzut oka.

Im więcej wiemy – i pamiętamy – tym lepiej możemy przewidywać przyszłość. Każda kolejna informacja pozwala nam dokonywać precyzyjniejszych analiz. Oczywiście niewiadome czają się wszędzie! Od kipiących aktywnością mózgów do dyrygujących nimi i całą resztą wszechświata nieuchwytnych cząstek. Choć przyszłość jest niewątpliwie wyzwaniem, jesteśmy w stanie już teraz częściowo ją rozświetlić – tak jak za 10 000 lat nasze niebo prawdopodobnie rozświetli wielka eksplozja oddalonej o 550 lat świetlnych gwiazdy Antares. Jeśli przyszłość całego wszechświata jest podyktowana przez prawo rosnącej entropii, to możemy zakładać, że prędzej czy później osiągnie on absolutną równowagę. Stan maksymalnej entropii. Konfiguracja, w której uniwersum nie ma już żadnych wysoce uporządkowanych konstrukcji. Bez żadnych różnic w temperaturze nie ma też już żadnej pracy, a bez pracy nie ma zmian. Bez zmian czas – czymkolwiek by był – nie wydaje się mieć żadnego znaczenia.

Ale to tylko jedna z wielu ostatecznych naukowych przepowiedni. Coś, co sięga tak daleko w czasie, że aż trudno nie zakładać, iż do tego momentu nasza wiedza sporo się jeszcze zmieni. Przede wszystkim jednak sporo też się do tego momentu wydarzy. Przyszłość to ekscytujące wydarzenia w kosmosie, narodziny nowych gwiazd i śmierć starych, zmiany na Ziemi oraz Ziemia wchłaniana ostatecznie przez Słońce. To przyszłość nas jako ludzkości. Jeśli oczywiście ludzkość wciąż będzie istnieć. Bo skoro, jak ustaliliśmy w tym rozdziale, nieubłaganie posuwamy się w czasie, to nasuwa się jedno pytanie:

Dokąd właściwie zmierzamy?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





DOKĄD ZMIERZAMY?




===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Jeśli jesteście tacy jak ja, to czasem, gdy wracacie nie wiadomo skąd w środku nocy, patrzycie w niebo i obserwujecie ruch. Być może jest to tylko ruch chmur na tle Księżyca, być może to ruch samego Księżyca. Zawieszacie wzrok na pobliskim wieżowcu i obserwujecie, jak zwiększa się odległość naszego obsypanego kraterami przyjaciela od budynku. Fajnie jest patrzeć na ten leniwy spacer, ale jeszcze fajniej uświadomić sobie, że w dużej mierze obserwujemy ruch nas samych.

W głowie da się wręcz usłyszeć przeciągłe skrzypienie Ziemi, która powoli odwraca wzrok od gwiazd, obracając się nieustannie wokół własnej osi. Razem z nią ten wieżowiec, my, a nawet warstwa niewidocznego powietrza, kręcimy się i pozwalamy gwiazdom chować się za horyzontem. Gdybyście stali gdzieś na równiku, na przykład w Ekwadorze (nazwa państwa pochodzi od hiszpańskiego słowa „ecuador”, które oznacza „równik”, oficjalnie jest to więc Republika Równika), to, biorąc pod uwagę sam obrót planety, poruszalibyście się z prędkością około 1600 kilometrów na godzinę względem centrum samej Ziemi.

Całkiem sporo. Cieszmy się, póki możemy, bo wraz z czasem ten radosny wir robi się coraz wolniejszy. Nasza wielka planeta, której pełen obrót wyznacza nam przecież długość doby, jest stopniowo spowalniana – dzień i noc stają się coraz dłuższe. Tak, może i są to dobre dwie milisekundy różnicy na sto lat, ale to też nie przelewki. W takim tempie doba będzie trwała o dobrą minutę dłużej… za jakieś cztery miliony lat.

To nie zabrzmiało aż tak dramatycznie, jak sobie wyobrażałem, moglibyśmy jednak poczekać jeszcze dłużej, aż faktycznie zaszłyby bardziej znaczące zmiany. Albo i… nie. Bo Ziemia nie będzie zwalniała w nieskończoność. Wynika to z faktu, że z każdą chwilą zbliżamy się coraz bardziej do najbardziej bolesnego rozstania w historii wszechświata. Do rozbicia przyjaźni, którą ludzie podziwiają od zawsze. Mówimy oczywiście o końcu telenoweli, której bohaterami są nasza Ziemia oraz jej drogi Księżyc.

Spowalniający się obrót naszej planety i powolne odsuwanie się jej naturalnego satelity pozornie nie wydają się ze sobą powiązane. Przynajmniej do momentu, w którym uświadomimy sobie, że coś przecież tę Ziemię musi aktywnie spowalniać, prawda? W końcu nasz glob jest obecny w przestrzeni kosmicznej pozbawionej czegokolwiek, co mogłoby mu się jakoś znacząco przeciwstawić. To nie tak jak na powierzchni naszej planety, gdzie każdy przedmiot, każdy organizm wraz z towarzyszącym mu ruchem znajduje się wśród niezliczonych cząsteczek powietrza, które go spowalniają. Ziemia może się kręcić bez obaw, ale jest coś, co na nią wpływa.

Księżyc.

Chociaż wiemy, że Księżyc sam krąży wokół Ziemi ze względu na działanie grawitacji, to nie znaczy, że tylko planeta oddziałuje na niego. Uczucie jest odwzajemnione. Nasz przyjaciel cały czas znajdujący się w pobliżu również wpływa na planetę, którą okrąża. Chociaż Księżyc może lekko pociągnąć planetę za rękaw, jego oddziaływanie nie obejmuje jej całej w równym stopniu. Jest to jednak wpływ wystarczający, żeby na przykład wzburzyć pokrywający Ziemię ocean, powodując tym samym fale – woda na powierzchni, która akurat znajduje się najbliżej Księżyca, zostaje chwycona przez jego oddziaływanie. Tak, to pociągnięcie za rękaw ma realny efekt, który możemy zaobserwować na własne oczy, ale ma też dużo subtelniejsze działanie, jak choćby właśnie lekkie spowolnienie obrotu całej planety. Sam Księżyc dostaje za to od interakcji z naszą planetą delikatnego dopalacza – przyspiesza i zbliża się do prędkości, która pozwoli mu opuścić gniazdo i rozpocząć własne, niezależne życie w odmętach kosmosu.

No dobra, może tak by było, gdyby nie jeden szczegół.

Na pewnym etapie owego wzajemnego oddziaływania odległość Księżyca od Ziemi będzie po prostu zbyt duża, żeby efekty się utrzymały. Księżyc nadal będzie kursował wokół Ziemi, ale nie będzie już w stanie spowolnić jej obrotu, a sam zachowa stałą prędkość. Przewiduje się, że nasza para może osiągnąć co najwyżej orbitę Księżyca trwającą 47 dni oraz tyle samo trwający obrót Ziemi. Ziemska doba wydłużyłaby się wtedy 47 razy! Dla nas oznaczałoby to poniedziałek trwający 23 dni i równie długą noc.

Dotarcie do tego momentu zajęłoby mnóstwo czasu. Zbyt wiele, żeby wcześniej coś nie stanęło tej przygodzie na drodze. Za pięć miliardów lat Słońce przemieni się w czerwonego olbrzyma. Zewnętrzna warstwa gwiazdy rozszerzy się i zacznie pochłaniać najbliższe planety.

Pamiętacie, jak mówiliśmy, że przecież w kosmosie nie ma nic, co stawiałoby opór pędzącym obiektom? Atmosfera Słońca stopniowo zacznie wypełniać orbitę Księżyca, który będzie tracił prędkość w starciu z nią, po czym zacznie opadać w stronę naszej planety. Zamiast czekać na pożarcie żywcem przez ognistą kulę, Księżyc będzie wolał zginąć w objęciach swojej przyjaciółki.

Musicie pamiętać, że taki obiekt jak Księżyc jest utrzymywany w całości wyłącznie przez grawitację. Jego fragmenty nie są ze sobą sklejone, przykręcone śrubami, nie przyciągają się za pomocą żadnej innej siły fizycznej. Chociaż wszystkie obiekty mające masę oddziałują grawitacyjnie, na co dzień nasze ciało nie przyciąga pilota od telewizora (co akurat byłoby całkiem spoko). Grawitacja zaczyna mieć znaczenie dopiero przy odpowiednio dużej (ogromnej) masie, ale kiedy już to znaczenie ma, wtedy trudno jej podskoczyć. Zagrozić może jej tylko… silniejsza grawitacja. Gdy Księżyc, trzymający się na oddziaływaniu grawitacyjnym, zbliży się do nas, przekroczy wesołą granicę nazwaną granicą Roche’a. Granica Roche’a to właśnie odległość od Ziemi, w której obiekt o takiej masie jak Księżyc zostanie po prostu rozerwany na strzępy właśnie przez samą Ziemię. Im bliżej siebie ciała niebieskie się znajdują, tym oddziaływanie grawitacyjne silniejsze – konsekwencje są takie, że w przypadku Księżyca fragment jego powierzchni, który jest bliżej Ziemi, zawsze będzie przyciągany nieco silniej niż dalsze fragmenty. Dziś różnica jest subtelna, ale i tak wystarczająca, żeby na przykład pociągnąć lekko ziemskie oceany.

Kiedy Księżyc zbliży się do granicy Roche’a, ziemska grawitacja zacznie odrywać kawałki skały z najbliższego fragmentu powierzchni. Po przekroczeniu owej granicy cały satelita zostanie po prostu rozdarty na części. Przez jakiś czas odłamki Księżyca będą nawet naszym nowym pięknym pierścieniem! Prędzej czy później spadną jednak na powierzchnię, a samą Ziemię czeka samotne spotkanie z buzującym i rozszerzającym się czerwonym gigantem. Słońce za to ma szansę najeść się różnymi ziemskimi pierwiastkami. Jego zaspokojony apetyt możemy uznać za dziedzictwo naszej cudownej planety.

Miło tak sobie pogdybać o zagładzie, a potem wrócić myślami do dzisiejszego stanu rzeczy. Słonko świeci, a my kręcimy się w najlepsze. Co zabawne, z pomocą nauki przewidujemy, co może się wydarzyć za kilka miliardów lat, ale poziom naszej wiedzy cały czas się zmienia. Czy Ziemia na pewno zostanie pochłonięta? Może uda jej się uciec? Może ludzkość będzie miała na to jakiś wpływ, a może nie będzie nas to obchodziło, bo będziemy już gdzieś zupełnie indziej albo nie będziemy… wcale?

Przewidywane losy nas, naszej planety, gwiazdy i całego wszechświata mogą się zmienić choćby i w ciągu najbliższych kilku lat, a przecież od tych kosmicznych wydarzeń dzieli nas czas wręcz niewyobrażalnie długi. Parę lat, wieków czy nawet tysiącleci to praktycznie nic w porównaniu do skali, o której mówimy.

Tymczasem jesteśmy tutaj. Obracamy się wraz z naszą planetą, nie czując tego ani trochę. W ciągu każdego takiego obrotu przemierzamy nie tylko tysiące kilometrów względem środka Ziemi. Gdy czytacie tę książkę, w ciągu każdej sekundy przebywacie dystans jakichś 28 kilometrów względem samego Słońca. W ciągu doby Ziemia z nami na pokładzie pokonuje 2 500 000 kilometrów w swoim rajdzie wokół najbliższej gwiazdy.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Choć regularnie pokonujemy trasę wokół naszej gwiazdy, względem całego kosmosu nigdy nie będziemy dwa razy w tym samym miejscu.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Obserwujemy nie tylko nasz codzienny obrót, ale też ciągłą podróż po Układzie Słonecznym, w której towarzyszą nam sąsiedzi – planety, niektóre widzialne gołym okiem. Trzeba przyznać, że jak na skalę wszechświata to zaskakująco blis­kie sąsiedztwo. Ziemia nie stoi w miejscu, ale przynajmniej ma jakiś punkt zaczepienia, swój port w postaci Słońca, który daje nam wrażenie, że jednak przez lata znajdujemy się tutaj, w tym samym miejscu. W domu. Wystarczy poczekać rok, a znowu będziemy w tej samej pozycji względem Słońca, prawda?

Jasne. Tylko że Słońce też przecież nie stoi w miejscu.

Ogromna kula ognia, w której nasza planeta zmieściłaby się jakiś milion razy, istnieje już od prawie pięciu miliardów lat – nieco dłużej niż sama Ziemia. Od tego czasu Słońce cały czas podróżuje wraz ze swoimi podopiecznymi, planetami i innymi obiektami, które trzymają się razem. Cały nasz układ pędzi z prędkością przeszło 200 kilometrów na sekundę względem monstrualnego obiektu, który znajduje się w centrum naszej galaktyki.

Pełny obieg zajmuje ponad 200 milionów lat i w ciągu całego swojego istnienia Słońce pokonało tę trasę nieco ponad 20 razy. My z kolei od momentu, w którym nasz gatunek przyszedł na świat, nie pokonaliśmy nawet połowy tej trasy. Ani jednej czwartej. Ani jednej setnej. Nawet nie jednej tysięcznej. Do pełnego okrążenia supermasywnej czarnej dziury, która jest gospodarzem tej galaktycznej imprezy, zostało nam jakieś 99,999% podróży.

Siedzimy sobie w miejscu i okrążamy Słońce, pędzące wokół centrum galaktyki, które również nie próżnuje. Prawda jest taka, że choć regularnie pokonujemy trasę wokół naszej gwiazdy, względem całego kosmosu nigdy nie będziemy dwa razy w tym samym miejscu. Jesteśmy wraz z naszą planetą w nieustannej podróży. Zależnie od tego, do czego porównujemy naszą prędkość, okazuje się ona coraz bardziej zawrotna i zabawnie jest myśleć, że w przestrzeni kosmicznej te wszystkie kilometry na sekundę wydają się nie mieć żadnego znaczenia. Gnając przez pustkę, nie doświadczamy żadnego oporu, ani drastycznie nie przyspieszamy, ani nie zwalniamy. W ogóle nie czujemy tego na naszych ciałach! Zupełnie jakbyśmy… stali w miejscu. Skoro jednak wiemy, że wcale tak nie jest, skoro mkniemy przez wszechświat bez możliwości zatrzymania się – to pozostaje nam jedno pytanie:

Dokąd właściwie zmierzamy?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Kosmiczna podróż na gapę


W tym momencie zaczyna być… niepokojąco. Myśleliśmy, że wszystko wiemy, siedzimy sobie tu, na naszym ziemskim podwórku, a tym czasem większe od nas obiekty ciągną nas cały czas w nieznane. Jako pasażerowie statku Ziemia nieustannie eksplorujemy kosmos i natrafiamy na nieznane nam wcześniej miejsca. Przynajmniej teoretycznie.

Odwiedzamy nowe punkty w przestrzeni, ale przecież abstrakcyjne „koordynaty” w kosmosie nic dla nas nie znaczą – liczy się to, co tam znajdujemy. Słońce, planety, najbliższe nam gwiazdy i inne obiekty w naszej galaktyce – to wszystko jest nam dobrze znane i chociaż ciągle pędzimy przez kosmos, to przynajmniej z tymi samymi przyjaciółmi.

Ale nie na zawsze.

Jedna z największych czekających nas nowości to najbliższa galaktyka. Wyobraźcie sobie, że astronomowie przez lata obserwują obiekty kosmiczne – nie tylko gwiazdy, ale wręcz osobne, odległe galaktyki – i zgodnie z oczekiwaniami stwierdzają, że wszystkie te gwiezdne metropolie stopniowo się od nas oddalają. Im dalej są, tym szybciej rzecz się dzieje.

Mamy jednak wyjątek. Wielka spiralna Andromeda to jedyna galaktyka, która pędzi w naszym kierunku. Andromeda stanowi najdalszy znany nam obiekt, który w odpowiednich warunkach jest widoczny gołym okiem. Niestety widzimy tylko centrum, bo cała konstrukcja jest tak ogromna, że będąc dwa i pół miliona razy dalej niż nasze Słońce, zajmuje na niebie jakieś cztery razy więcej miejsca. Dziwnie mieć pełny widok na coś tak obszernego, ale jeszcze dziwniej jest pomyśleć, że to coś nie tylko się do nas zbliża, ale też w rzeczywistości znajduje się bliżej, niż nam się wydaje.

W końcu widzimy światło z przeszłości – to, które galaktyka wyemitowała daleko od nas i które zdążyło przebyć ową monstrualną odległość. Właśnie na podstawie tego światła wiemy też, że Andromeda jest coraz bliżej. W przeciwieństwie do wszystkich innych galaktyk jest ono przesunięte ku niebieskiej części światła widzialnego („skurczone”, o tym za chwilę). Wszystko wskazuje na to, że ów gigantyczny system planet, gwiazd i innych obiektów skraca dystans do nas w tempie jakichś 120 kilometrów na sekundę. Całkiem sporo, to samo można jednak powiedzieć o samej odległości, która jest do pokonania. Kolizja z Andromedą prawdopodobnie wydarzy się dopiero za niecałe cztery miliardy lat, ale to i tak wcześniej, niż zajdzie metamorfoza Słońca w czerwonego olbrzyma.

Wszystkich, którzy liczyli na spektakularną kraksę, muszę jednak rozczarować. Kolizja dwóch galaktyk przypomina raczej coś w stylu tasowania kart – wszystkie wchodzące w ich skład układy gwiezdne mijają się ze sobą, a następnie odnajdują w nowej, wspólnej harmonii. Same środki galaktyk, czyli supermasywne czarne dziury, mogą połączyć się ze sobą, by stworzyć nowe, jeszcze masywniejsze centrum.

Ale to nie wszystko. Nie każda gwiazda i planeta pozostanie w wyniku tego spektakularnego wydarzenia nienaruszona, a powstanie Mlecznej Andromedy może mieć intrygujące konsekwencje dla nas – poszukiwaczy odpowiedzi na pytanie: „Dokąd zmierzamy?”.

Trudno przewidzieć wszystko ze stuprocentową pewnością i precyzyjnie określić, jakie skutki będzie miało tak odległe wydarzenie. Nasz własny układ może pozostać nienaruszony, lecz może też zostać – w całości! – wystrzelony poza łączące się galaktyki. Słońce, Ziemia i wszystkie inne znane nam planety odłączą się wtedy od swoich sąsiadów. Co ciekawe, nie będzie to miało na nas szczególnego wpływu. Międzygalaktyczne gwiazdy zostały już odkryte, między innymi na granicach naszej własnej Drogi Mlecznej, i zakłada się, że oryginalnie te układy były częścią jakiejś większej konstrukcji.

Gwiazdy przemierzające przestrzeń kosmiczną to pikuś w porównaniu do samotnych planet. W naszym galaktycznym sąsiedztwie znajdują się planety, które nie orbitują wokół żadnej gwiazdy, a w związku z tym nie odbijają żadnego pobliskiego światła. Znalezienie czegoś wielkości planety wśród sieci jarzących się światłem obiektów jest jak szukanie igły w stogu siana, ale w 2020 roku wskazano pierwszego kandydata. Technika, której użyto do wykrycia owego mrocznego znaleziska, opiera się na soczewkowaniu grawitacyjnym, czyli zakrzywieniu światła przez masywne obiekty. Jeśli za taką planetą znajduje się odpowiednie źródło światła, możemy wykryć ją poprzez załamanie fal. W przypadku tego odkrycia takie soczewkowanie trwało około 40 minut, co znacząco utrudnia poszukiwania oraz zdobywanie bardziej szczegółowych informacji, ale pozwala nam zobaczyć coś, co zazwyczaj jest niewykrywalne.

Piękna (no, zależy dla kogo) rzecz w naszym wszechświecie to fakt, że nie da się przewidzieć wszystkiego. Jasne, możemy kalkulować na podstawie obecnej wiedzy i przewidywać najbardziej prawdopodobne scenariusze, ale w gęstym kisielu przyszłości można też natrafić na niespodzianki.

Ziemia równie dobrze mogłaby skończyć właśnie jako taka samotna planeta – zdarzenie bardzo mało prawdopodobne, ale wciąż możliwe. Gdyby jakiś kosmiczny intruz naruszył naszą orbitę, stopniowo zaczęlibyśmy się oddalać od Słońca, a temperatura na powierzchni Ziemi malałaby nieubłaganie. Jako że mijalibyśmy po drodze znajome planety, przynajmniej czekałoby nas parę fajnych widoków, chociaż trudno powiedzieć, czy komuś podobałoby się jednoczesne wychładzanie się Ziemi do minus kilkuset stopni Celsjusza.

Tak jak jednak wspominaliśmy – to mało prawdopodobne. Już prędzej wystrzeli nas z galaktyki wraz ze Słońcem i resztą planetarnych kolegów i koleżanek… albo po prostu w tej galaktyce pozostaniemy. I będziemy podróżować dalej. Tutaj, na naszym maleńkim statku kosmicznym o nazwie Ziemia okrążającym gwiazdę o nazwie Słońce.

Ta gwiazda dzielnie i stabilnie pędzi wokół znajdującej się w centrum naszej galaktyki czarnej dziury, która sama, wraz z trzymającymi się jej kurczowo setkami miliardów gwiazd, jest na kursie kolizyjnym z przewyższającą ją rozmiarami Andromedą. Obie galaktyki jednak – oprócz tego, że biorą udział w najbardziej dramatycznej scenie rzucania się sobie w objęcia w historii kina – są częścią jeszcze większej podróży. Droga Mleczna ma coś do załatwienia, a my, chcąc nie chcąc, musimy iść z nią.

Na tym etapie możecie się też zacząć zastanawiać, skąd w ogóle wiemy, że taki ruch ma miejsce. Jasne, możemy sobie poobserwować Słońce i różne gwiazdy, ale jak w ogóle określić, że cała nasza galaktyka, będąca zbiorem niedorzecznej liczby układów gwiezdnych, pędzi w jakimś konkretnym kierunku? Tutaj z pomocą przychodzi kosmiczne promieniowanie tła.

To starożytne promieniowanie zaczęło swoją podróż zaledwie 400 000 lat po Wielkim Wybuchu. Fragmenty kosmicznego promieniowania tła z najdalszych zakątków wszechświata docierają do nas dopiero teraz, po przebyciu długiej drogi przez ciągle rozszerzającą się przestrzeń, a zaraz za nimi pojawiają się następne. Każdy punkt we wszechświecie był źródłem owego promieniowania, dlatego nawet jeśli odbierzemy sygnał, który właśnie dotarł do nas po miliardach lat, za chwilę dotrze do nas następny – z jeszcze odleglejszego miejsca.

Okazuje się, że wśród wielu informacji, których dostarczają nam te najstarsze fale elektromagnetyczne, znajduje się między innymi kierunek podróży Drogi Mlecznej. Z jednej strony promieniowanie jest bowiem nieco bardziej rozciągnięte niż ze strony przeciwnej, co oznacza, że przebywa ono dłuższą drogę. Galaktyka ucieka przed nadciągającym z jednej strony promieniowaniem tła, zmierzając w stronę tego nadciągającego z przeciwnej strony. Nasza Droga Mleczna kieruje się w stronę czegoś, co nazywamy po prostu Wielkim Atraktorem.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Jedną piątą wszystkiego, co moglibyśmy zaobserwować poza naszą galaktyką, zasłania nam właśnie ta przeklęta galaktyka!

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Po takich hitach jak Wielki Zderzacz Hadronów czy Ekstremalnie Duży Teleskop (naukowcy lubią konkretne nazwy), Wielki Atraktor nie powinien szczególnie dziwić. Jego minimalistyczne (ale też nieco tajemnicze) miano ma swoje korzenie w fakcie, że przez długi czas nie wiedzieliśmy na jego temat w zasadzie nic. Wielki Atraktor był po prostu czymś, w kierunku czego zmierzała nasza galaktyka. Czy nie mogliśmy po prostu na niego popatrzeć? No cóż, moglibyśmy, gdyby coś nam tego po prostu… nie zasłaniało! I żeby było gorzej, tym czymś jesteśmy… my sami.

Jedną piątą wszystkiego, co moglibyśmy zaobserwować poza naszą galaktyką, zasłania nam właśnie ta przeklęta galaktyka!

Wyobraźcie sobie, że jedziecie samochodem, który prawie cały jest szklany. Wszędzie szyby, tylko nie tam, gdzie normalnie są – tam producent włożył po prostu kawał barwionego plastiku. Gdzieś jedziecie, ale gdzie? Nie macie pojęcia. Widzicie wszystko dookoła, tylko nie swój własny cel – i dokładnie tak wygląda podróż na pokładzie naszej galaktyki. Na drodze naszego wzroku mamy niezliczone gwiazdy będące częścią samej Drogi Mlecznej, a cała reszta kosmosu znajdująca się za tymi gwiazdami jest po prostu poza naszym polem widzenia. Tam właśnie, przysłonięty przez mieszkańców naszej galaktyki, czai się Wielki Atraktor.

Wiemy, że zmierzamy w jego kierunku, ale obserwujemy też inne zjawiska: między innymi zachowania pobliskich galaktyk, na które Atraktor ma grawitacyjny wpływ. Chociaż blask gwiazd i cała reszta materii utrudniają widzialnemu światłu przedarcie się do nas, są inne rzeczy, które możemy obserwować. Światło podczerwone i promieniowanie rentgenowskie przemycają informacje o tym, co kryje się za całym tym gwiezdnym bałaganem. Dzięki nim udało nam się zaobserwować na przykład masywny zbiór ponad 8000 galaktyk nazwany Gromadą w Węgielnicy. Znajduje się ona niedaleko centrum Wielkiego Atraktora, który sam w sobie nie jest pojedynczym obiektem – to po prostu gęste skupisko wielu kosmicznych konstrukcji.

Wystarczająco zadziwiający jest sam fakt, że istnieje taki monstrualny twór jak Droga Mleczna ze swoim centrum w postaci supermasywnej czarnej dziury i setkami miliardów gwiazd. Zbliżamy się jednak do miejsc jeszcze większych. Do zbiorów tysięcy takich galaktyk. Do miejsc, w których odpowiedników naszego Układu Słonecznego są tysiące milionów milionów. Jeżeli prawo dżungli mówi, że wygrywa silniejszy, to w kosmosie wygrywa masywniejszy. Gdziekolwiek masy jest więcej, tam będziemy zmierzać.

Co jednak ciekawe, Wielki Atraktor mimo swojego porażającego uroku osobistego nie wydaje się mieć aż tyle masy, żeby wytłumaczyć przyciąganie nas i jego prędkość. Za nim znajduje się Supergromada Shapleya, do której zmierza również sam Atraktor. Czy supergromada też dokądś zmierza? Oczywiście!

Ale widzicie, co nam z tego wychodzi. Wszystko ma jakąś prędkość, jakiś kierunek. Materia jest przyciągana przez masywniejszą materię, a ta przez jeszcze masywniejszą. Wszystko sprowadza się do różnicy. Różnicy pomiędzy tym, że gdy rozejrzymy się po naszym kosmosie, w jednym kierunku zawsze będzie więcej masy niż w drugim. I to ów kierunek będzie naszym preferowanym. Dlatego kiedy naukowcy mierzą prędkość Drogi Mlecznej, uwzględniają nie tylko fakt, że coś nas przyciąga jedynie dzięki swojej własnej masie. Może nas też przyciągać dodatkowo przez brak masy po przeciwnej stronie.

Pomyślcie – gdyby nasza galaktyka była otoczona materią równomiernie, wystarczyłoby tylko zabrać trochę masy z jednej strony, aby wywołać ruch galaktyki. Tak się składa, że znajdujemy się właśnie pomiędzy takimi rejonami. Gęste rejony, do których zmierzamy, mają dodatkową moc dzięki temu, że za sobą zostawiamy obszary rzadkie, puste, wypełnione poniżej przeciętnej. Prędkość Drogi Mlecznej – a więc również nasza – szacowana jest na mniej więcej 2 000 000 kilometrów na godzinę względem kosmicznego promieniowania tła. Istotna uwaga dla wszystkich podróżników w czasie, którzy powinni uważać, żeby nie wylądować gdzieś w mrocznym, nieznanym fragmencie kosmosu. W końcu Ziemia w różnych momentach swojego życia nigdy nie była dwa razy w tym samym miejscu i porusza się przez wszechświat dużo szybciej, niż mogłoby się wydawać.

Ale cała ta prędkość i tak wydaje się nie mieć dla nas żadnego znaczenia. Te 2 000 000 kilometrów na godzinę nie robi konkurencji autobusowi czy tramwajowi i temu, że jak próbuję w nich czytać, zaczyna mi się kręcić w głowie. I aż się zacząłem zastanawiać, czy skoro Ziemia się kręci, pędzi wokół Słońca, cała ta prędkość i tak dalej…

To czemu nie dostaliśmy jeszcze wszyscy choroby lokomocyjnej?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Ziemskie zawroty głowy


Tak, wiem. Pora wrócić na Ziemię i zacząć zadawać poważne pytania. Bo nasza ludzka relacja z ruchem jest bardzo ciekawa. Eksperymentalnie udało się wykazać, że czasem czujemy ruch, którego nie ma – wystarczy odpowiednia iluzja. Człowieka kładzie się na środku platformy, która niby ma się obracać, ale tak naprawdę zaczynają się obracać ściany wokół niego. Te ściany mają namalowane wzory – żeby ruch był widoczny – i całość faktycznie wygląda tak, jak gdybyśmy to my kręcili się względem nieruchomego otoczenia.

Ten widok wystarczy, żeby ludzie stwierdzali, że czują ruch, którego nie ma. To oczywiście nie byłby pierwszy raz, kiedy w naszym mózgu zachodzi iluzja wynikająca z pewnych oczekiwań – wiemy dobrze, jak często zdarza nam się widzieć rzeczy, których nie ma, obserwować ruch czy zmiany wynikające z iluzji optycznych. Odczuwanie ruchu własnego ciała wydaje się jednak z jakiegoś powodu bardziej znaczące, a co najdziwniejsze, w najgorszych przypadkach może zostać z ludźmi na dłużej. Nazywa się to po francusku „mal de débarquement”, czyli dosłownie „choroba związana z wysiadaniem”.

Ten rzadki syndrom występuje u osób, które odbyły jakiegoś rodzaju długą podróż – najczęściej morską. Po powrocie na ląd zaczynają one odczuwać ruch, którego nie ma, a który powoduje dyskomfort różnego stopnia. Te objawy utrzymują się nawet całe lata i pacjent często może sobie tymczasowo ulżyć poprzez… odbycie podróży. To tak, jakby nasze ciało w jakiś sposób dostosowywało się do ruchu na przykład statku czy samochodu, a potem nie było w stanie wyłączyć tego tymczasowego ustawienia.

Ów rzadki syndrom ostatnimi czasy okazuje się częstszy, niż do tej pory sądzono. Wciąż wydaje się to jednak rzecz dosyć egzotyczna – w przeciwieństwie do czegoś, czego wielu z was najprawdopodobniej doświadczyło: najzwyklejszej w świecie choroby lokomocyjnej.

Kojarzycie rajdy samochodowe? Obok kierowcy siedzi pilot, który przez cały czas czyta z kartki informacje na temat trasy. Jaki zakręt się zbliża, czy zwolnić, czy przyspieszyć – tego typu rzeczy. Brzmi jak ciekawa robota. Brzmi też jak koszmar dla kogoś, kto doświadcza choroby lokomocyjnej, bo jak dobrze wiemy, czytanie książek, gdy jest się pasażerem samochodu, stanowi jeden z najlepszych sposobów na wywołanie przykrych objawów. Zawroty głowy, nudności i cały ten biznes. Co jednak okazuje się fascynujące? To, że piloci wcale nie są żadnymi nadludźmi, których żadna z tych rzeczy nie dotyka. Wielu z nich również zmaga się z takimi objawami – wszędzie i zawsze… tylko nie w trakcie wyścigu.

W badaniu przeprowadzonym w 2013 roku 85 pilotów i pilotek zostało przetestowanych w różnych warunkach. Z całej grupy zaledwie 2 osoby doświadczyły objawów choroby lokomocyjnej w trakcie wyścigu, ale już 22 cierpiały w trakcie zwykłej jazdy – czytając książkę albo po prostu siedząc na tylnym siedzeniu. Gdzieś pomiędzy plasował się trzeci scenariusz.

Rajdy odbywają się na drogach publicznych, które w trakcie przejazdu są zamykane. Wcześniej jednak kierowca wraz ze swoim pilotem mają szansę zapoznać się z trasą. Przemierzają ją normalnie, zgodnie z zasadami ruchu drogowego. Badają warunki, analizują trasę i sporządzają notatki. W trakcie testowego przejazdu 13 pilotów doświadczyło choroby lokomocyjnej.

Okazuje się, że przewidywanie, jaki ruch będzie miał miejsce, jest bardzo pomocne. Piloci podczas rajdu dokładnie wiedzą, czego się spodziewać, kiedy i jaki ruch wykona samochód. W trakcie rekonesansu też są skupieni na przewidywaniu ruchu, aczkolwiek nie znają trasy aż tak dobrze. Treść książki nie ma oczywiście żadnego związku z trasą, a ruchy są nagłe i niespodziewane. Przytłaczająca większość przypadków choroby lokomocyjnej zdarza się, kiedy ruch, który widzimy, różni się od tego, którego doświadczamy. Kiedy czytamy coś, co jest nieruchome, i nagle nasz układ przedsionkowy doświadcza ruchu, coś jest nie tak. Odwrotna sytuacja występuje w przestrzeni kosmicznej, w nieważkości – astronauci widzą ruch, ale ich ciało nie jest w stanie go wykryć. Wiedza o tym, co się wydarzy za chwilę, pomaga – lecz to nie wszystko. Zalecane na chorobę lokomocyjną jest też powolne i stabilne poruszanie głową, szczególnie na początku podróży, zanim ciało przyzwyczai się do ruchu. A przyzwyczaić się może – co wiemy po tych skrajnych przypadkach, kiedy po podróży morskiej ziemia wydaje się poruszać ludziom pod nogami.

Piloci w trakcie wyścigu są ograniczeni zarówno przez hełm, jak i stabilizatory szyi, co może dodatkowo pomagać w uniknięciu przykrych objawów. Pytanie tylko, dlaczego w ogóle musimy ich unikać. Czy choroba lokomocyjna to jakiś… błąd? Czy może na coś nam się przydaje?

Trop jest nietypowy. Eksperymenty pokazały, że pozbawienie kogoś organów z układu przedsionkowego nie tylko pozwala pozbyć się chronicznych zawrotów głowy, ale też czyni daną osobę… odporną na środki wywołujące nudności. Ów fakt stanowi podstawę jednej z teorii na temat choroby lokomocyjnej, która mówi, że ma ona związek z pozbywaniem się toksyn. Wiemy, że nudności są reakcją ciała na szkodliwe substancje (żeby się ich pozbyć i ograniczyć ich działanie). Według tej teorii niezgodność pomiędzy ruchem widzianym i odczuwanym może zostać przez organizm zinterpretowana jako halucynacje, które są objawem zatrucia.

To wszystko na szczęście nie ma znaczenia na Ziemi. Może i pędzimy z zawrotną prędkością przez kosmos, ale czy czegoś wam to nie przypomina? Jak często mieliście chorobę lokomocyjną w pociągu albo na pokładzie samolotu? Zakładam, że rzadziej niż w samochodzie. Prędkość to taka dziwna rzecz, która z jednej strony wydaje się mieć ogromne znaczenie, a z drugiej… w ogóle jej nie czujemy. Gdy siedzimy w samolocie, nie jesteśmy w stanie stwierdzić, że poruszamy się wielokrotnie szybciej, niż jadąc autobusem po autostradzie. Ruch nie jest zjawiskiem, które odczuwamy!

Jasne, możemy odczuwać inne konsekwencje tego ruchu – bombardujące nas cząsteczki powietrza, kiedy wystawimy głowę za okno (tylko nie róbcie tego w samolocie), ruch naszych mięśni, jeśli akurat gdzieś biegniemy. Ale sam fakt, że się przemieszczamy? Zakryjmy sobie oczy i nie będziemy mieli ani zielonego, ani żadnego innego pojęcia. Podróż na planecie Ziemia jest więc praktycznie niewykrywalna dla naszego ciała – poruszamy się dokładnie z tą samą prędkością co sama planeta, do której jesteśmy grawitacyjnie zakotwiczeni.

Jest oczywiście jeden wyjątek. No bo dlaczego powiedzieliśmy, że w samolocie trudniej o chorobę lokomocyjną niż w samochodzie? Samolot znacznie rzadziej zmienia swoją prędkość. A zmiana prędkości… Oj, drodzy państwo, to już jest z perspektywy fizyki zupełnie inna sprawa.

Wiecie, co byście czuli, gdyby nie było pod wami Ziemi? Nic. Tak samo jak nic mogą poczuć osoby skaczące z samolotu – poza faktem, że bombarduje je przez ten cały czas powietrze. Lepszego nic mogą doświadczyć ludzie na pokładzie międzynarodowej stacji kosmicznej. Satelita utrzymuje się na orbicie dzięki odpowiedniej prędkości, z którą podróżuje nad Ziemią, ale w rzeczywistości jest też cały czas przyciągany grawitacyjnie i po prostu spada. I astronauci też spadają. To dosłownie tak, jakby lecieli przez długie miesiące po wyskoczeniu z samolotu… poza faktem, że powietrze na pokładzie stacji kosmicznej spada razem z nimi, więc nie czują żadnego oporu. Doświadczają nieważkości – nie czują własnego ciężaru, nawet mimo że grawitacja Ziemi wciąż na nich wpływa. Mają oczywiście masę, która jest po prostu właściwością wszystkich rzeczy, z których się składają, ale brakuje im jednej kluczowej siły. Siły, która na powierzchni Ziemi wywołuje wrażenie posiadania ciężaru.

My, stojąc sobie albo siedząc, oczywiście też cały czas spadamy. Przyciąga nas jądro Ziemi. Fakt, że mamy wrażenie własnego ciężaru, wynika jednak z czegoś innego. Podłoże, na którym stoimy, pcha nas do góry, idealnie równoważąc przyciągającą nas grawitację. To jest rzecz, której brakuje unoszącym się astronautom. Brak kontaktu z czymś, co stanęłoby na naszej drodze, kiedy spadamy, to jedyny składnik niezbędny do osiągnięcia stanu nieważkości.

I tutaj dochodzimy do naszej tajemniczej, innej i zdecydowanie odczuwalnej zmiany prędkości. Kiedy samochód przyspiesza, czujemy, że coś wgniata nas w fotel. Takie przynajmniej mamy wrażenie, bo z perspektywy kogoś z zewnątrz wygląda to raczej tak, że fotel – wraz z samochodem ruszającym z miejsca – napiera na nas. My nie mamy silnika, a więc kiedy samochód przyspiesza, jesteśmy popychani, żeby rozpędzić się do tej samej prędkości co on. Zgodnie z podstawowymi prawami fizyki my – jako obiekt w bezruchu – stawiamy opór próbującej nas rozpędzić sile i ten kontakt pomiędzy nami a samochodem jest czymś, co nasze ciało wykrywa.

Kiedy tylko osiągniemy stałą prędkość, rzeczy zmieniają się drastycznie. Brak ruchu i ruch są od siebie nierozróżnialne. Przyzwyczajeni do tego, jak działają rzeczy na Ziemi, możemy traktować to jako coś nieintuicyjnego – przecież jeśli przestaniemy pedałować, rower nie będzie jechał w nieskończoność z taką samą prędkością. Dzieje się tak jednak tylko dlatego, że coś stawia mu opór. Tarcie, powietrze – to wszystko stopniowo spowalnia nasz pojazd. Poza Ziemią sprawy mają się inaczej. Naturalny stan rzeczy jest taki, że kiedy coś się porusza, będzie się poruszać zawsze, dopóki coś go nie zatrzyma. Brzmi to trochę niedorzecznie, w końcu kojarzy nam się, że poruszanie się jest jakąś czynnością, wymaga energii. Jak tak można za darmo podróżować przez wszechświat!? No właśnie można. Taki jest po prostu naturalny stan rzeczy.

Nie czujemy ruchu naszej planety, ponieważ podróżuje ona ze stałą prędkością. Drobne zmiany na przykład w obrocie wywołane oddziaływaniem Księżyca są zbyt małe, żeby dało się je wykryć zmysłami. Owe mącące w głowie prędkości, które osiągają rzeczy w kosmosie, nie są czymś z bajki. Jesteśmy częścią tego wyścigu i nieważne, jak wiele kilometrów byśmy przemierzali w ciągu sekundy – nie mamy w ogóle wrażenia, że to się dzieje. Przydałby się nam tylko taki nawigator jak w rajdach, który powiedziałby nam, dokąd właściwie zmierzamy.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Linie lotnicze Kosmos


My sami – tak jak inne planety, przeróżne gwiazdy, całe galaktyki i poplątane, tytaniczne kosmiczne struktury – mamy różne prędkości. Tych prędkości jest tyle, ile punktów odniesienia. Mogę siedzieć wygodnie w fotelu i być nieruchomy względem powierzchni Ziemi, jednocześnie poruszając się z prędkością 28 kilometrów na sekundę względem Słońca. Wszystkie obiekty pokonują kosmiczną pustkę z własnymi prędkościami, odpowiadając temu naturalnemu stanowi rzeczy, który mówi, że jeśli coś w kosmosie cię nie zatrzyma, to pędzisz dalej. Nasz ruch nosi w sobie historię całego uniwersum. Wielki Wybuch, formujące się gwiazdy, uginająca się pod nimi czasoprzestrzeń przyciągająca stosy materii, te odłamki wirujące wokół gwiazd, które łączą się w wirujące planety. Uderzające w nas asteroidy, ciągnący lekko Księżyc.

Wszystko to zmienia nasz ruch, który w swojej dzisiejszej formie jest konsekwencją każdego z tych wydarzeń. Nasza prędkość pamięta wiele.

Wszyscy jesteśmy uwikłani w jeszcze inną podróż. Wszechświat się rozszerza i chociaż nie jest to klasyczny ruch, ma on bardzo klasyczne konsekwencje. Wszystko wskazuje na to, że przestrzeń rozpycha się w coraz większym tempie. Oprócz Andromedy wszystkie odległe galaktyki stopniowo się od nas oddalają. Chociaż trwa to bardzo długo, za kilkaset miliardów lat wszystkie galaktyki, które nie należą do naszej supergromady, mogą być już tak daleko, że nie zdążymy wysłać tam żadnych informacji, zanim te odległe obiekty nie usuną się jeszcze dalej w mrok. Prędkość światła będzie zbyt mała.

Możemy oczywiście przewidywać, dokąd zmierza wszechświat i gdzie będzie za miliardy, biliony czy biliardy lat, jednak umówmy się – do tego czasu wiele może się zmienić. Wiemy sporo, lecz nie wiemy jeszcze więcej – nie mówiąc już o rzeczach, o których tylko nam się wydaje, że wiemy.

Ale co dalej?

Co się z nami stanie? Nie wiem jak was, ale mnie pociesza myśl, że w zasadzie to… trochę jesteśmy tu uwięzieni. Tu, we wszechświecie. Cali my zostaniemy tutaj na zawsze. Nasze istnienie to kwestia odpowiedniej konfiguracji cząstek, ułożenia klocków w taki sposób, żeby stworzyły nas, a nie na przykład chmurę gazu. Do stworzenia nas można by zresztą użyć dowolnych cząstek, więc te nasze nie są wyjątkowe.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





”

Wiemy sporo, lecz nie wiemy jeszcze więcej – nie mówiąc już o rzeczach, o których tylko nam się wydaje, że wiemy.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Rzeczy, z których się składamy, były tutaj i będą w przyszłości. W zasadzie, gdybyśmy wyobrazili sobie, że nasz wszechświat faktycznie jest nieskończony w przestrzeni – że istnieje w nim dosłownie nieskończoność miejsca i materii – to teoretycznie w każdym momencie wszędzie powinno istnieć wszystko, co tylko może istnieć. Nieważne, jak mało prawdopodobne. Nawet my, dokładnie tacy jak teraz, moglibyśmy istnieć gdzieś daleko.

Tak, istniałaby nieskończona liczba nas w tym momencie i nieskończona liczba nas w każdym innym momencie. Brzmi to szaleńczo, ale nie zmienia jednego faktu. Niezależnie od tego, dokąd zmierzamy, od tego, czy wszechświat jest nieskończony, ani nawet od tego, czy po naszej śmierci będą istnieli gdzieś jacyś inni my – jesteśmy po prostu materią, która nadal będzie wypełniać wszechświat długo po tym, jak nas w nim zabraknie.

Możemy opuścić Ziemię, Układ Słoneczny, Drogę Mleczną. Możemy nawet utracić własną świadomość. Jest jednak pewne miejsce, z którego nie jesteśmy w stanie się wynieść – i jest to kosmos. Kosmos, czyli wszystko. Miejsce, ale też czas. Coś, czego częścią jesteśmy, a gdyby się uprzeć, można i powiedzieć, że coś, czym jesteśmy. W obliczu tego wniosku oraz faktu, że możliwości na opuszczenie kosmosu są raczej nikłe, przychodzi na myśl jedno intrygujące pytanie:

Gdzie jest kosmos?

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Bibliografia



Gdzie jest kosmos?

M. Azriel, Jim LeBlanc Survives Early Spacesuit Vacuum Test Gone Wrong, www.spacesafetymagazine.com/aerospace-engineering/space-suit-design/early-spacesuit-vacuum-test-wrong/, dostęp 28.12.2020.

B. Berkowitz, What it’s like to climb Mount Everest without oxygen, www.independent.co.uk/news/world/asia/mount-everest-what-it-s-climb-without-oxygen-a7044021.html, dostęp 28.12.2020.

P. de Bernardis, P.A.R. Ade, J.J. Bock i in., A flat Universe from high-resolution maps of the cosmic microwave background radiation, „Nature” 2000, nr 404, s. 955−959, www.nature.com/articles/35010035, dostęp 28.12.2020.

Dane NASA na temat Księżyca (między innymi o temperaturze), solarsystem.nasa.gov/moons/earths-moon/in-depth, dostęp 28.12.2020.

T.M. Davis, C.H. Lineweaver, Expanding Confusion. Common misconceptions of cosmological horizons and the superluminal expansion of the Universe, „Publications of the Astronomical Society of Australia” 2004, t. 21, s. 97–109, arxiv.org/abs/astro-ph/0310808, dostęp 28.12.2020.

E. Di Valentino, A. Melchiorri, J. Silk, Planck evidence for a closed Universe and a possible crisis cor cosmology, „Nature Astronomy” 2019, t. 4, s. 196–203, www.nature.com/articles/s41550-019-0906-9?fbclid=IwAR1yqWFU1W_S_v5kgGj45mQQCICCXmHpb5yloCvnnfqIoFZqtZNQOcQWx5U, dostęp 28.12.2020.

G. Ellis, J. Larena, The case for a closed universe, „Astronomy & Geophysics” 2020, t. 61, s. 1.38–1.40, ieeexplore.ieee.org/abstract/document/9014475, dostęp 28.12.2020.

B. Greene, The Fabric of the Cosmos. Space, Time, and the Texture of Reality, New York 2005.

W. Handley, Curvature tension. Evidence for a closed universe, arxiv.org/abs/1908.09139, dostęp 28.12.2020.

E. Hanes, Joe Kittinger’s Death-Defying Leap From the Edge of Space, www.history.com/news/joe-kittingers-death-defying-leap-from-the-edge-of-space, dostęp 28.12.2020.

A. Harris, R. Harris, The need for air space and outer space demarcation, „Space Policy” 2006, t. 22, s. 3−7, www.sciencedirect.com/science/article/abs/pii/S0265964605001104, dostęp 28.12.2020.

S. Hawking, Krótka historia czasu. Od Wielkiego Wybuchu do czarnych dziur, tłum. P. Amsterdamski, Poznań 2015.

R. Horodecki, P. Horodecki, M. Korodecki, K. Horodecki, Quantum Entanglement, „Reviews of Modern Physics” 2009, t. 81, s. 865–942, journals.aps.org/rmp/abstract/10.1103/RevModPhys.81.865, dostęp 28.12.2020.

G.L. Kolesari, E.P. Kindwall, Survival following accidental decompression to an altitude greater than 74,000 feet (22,555 m), „Aviation, Space, and Environmental Medicine” 1982, nr 53 (12), s. 1211−1214, www.pubmed.ncbi.nlm.nih.gov/7159343/, dostęp 28.12.2020.

J. Levine, A long-overdue tribute, 21.10.2005, www.nasa.gov/centers/dryden/news/X-Press/stories/2005/102105_Wings.html, dostęp 28.12.2020.

Lista państw, które podpisały traktat o przestrzeni kosmicznej, disarmament.un.org/treaties/t/outer_space, dostęp 28.12.2020.

J.C. McDowell, The edge of space. Revisiting the Karman Line, „Acta Astronautica” 2018, t. 151, s. 668−677, www.sciencedirect.com/science/article/pii/S0094576518308221, dostęp 28.12.2020.

A.A. Pilmanis, W.J. Sears, Physiological hazards of flight at high altitude, „The Lancet” 2003, t. 362, s. 16–17, www.thelancet.com/journals/lancet/article/PIIS0140-6736(03)15059-3/fulltext, dostęp 28.12.2020.

J.M. Raimond, M. Brune, S. Haroche, Manipulating quantum entanglement with atoms and photons in a cavity, „Reviews of Modern Physics” 2001, t. 73, s. 565–582, journals.aps.org/rmp/abstract/10.1103/RevModPhys.73.565, dostęp 28.12.2020.

D.N. Spergel, R. Bean, O. Doré i in., Three-Year Wilkinson Microwave Anisotropy Probe (WMAP) Observations. Implications for Cosmology, „The Astrophysical Journal Supplement Series” 2007, t. 170, s. 377–408, iopscience.iop.org/article/10.1086/513700/meta, dostęp 28.12.2020.

Układ o zasadach działalności państw w zakresie badań i użytkowania przestrzeni kosmicznej, łącznie z Księżycem i innymi ciałami niebieskimi, libr.sejm.gov.pl/tek01/txt/onz/1967a.html, dostęp 28.12.2020.

M. Vardanyan, R. Trotta, J. Silk, Applications of Bayesian model averaging to the curvature and size of the Universe, „Monthly Notices of the Royal Astronomical Society Letters” 2011, t. 413 (1), s. L91–L95, arxiv.org/abs/1101.5476, dostęp 28.12.2020.

J.E. Ward, The true nature of the boiling of body fluids in space, „The Journal of Aviation Medicine” 1956, nr 27 (5), s. 429−439, www.semanticscholar.org/paper/The-true-nature-of-the-boiling-of-body-fluids-in-Ward/d8561cf0832f0ffb675aef425e3bd5807ea35704, dostęp 28.12.2020.


Czym jest nic?

B.P. Abbott i in., Observation of Gravitational Waves from a Binary Black Hole Merger, „Physical Review Letters” 2016, nr 116, journals.aps.org/prl/abstract/10.1103/PhysRevLett.116.061102, dostęp 28.12.2020.

J.D. Barrow, The Book of Nothing. Vacuums, Voids, and the Latest Ideas about the Origins of the Universe, New York 2002.

M. Bordag, U. Mohideen, V.M. Mostepanenko, New developments in the Casimir effect, „Physics Reports” 2001, t. 353 (1–3), s. 1–205, www.sciencedirect.com/science/article/abs/pii/S0370157301000151, dostęp 28.12.2020.

R. Cowen, Big, bigger… biggest? Galaxy map reveals the limits of cosmic structure, „Science News” 2000, t. 158, s. 104–105, onlinelibrary.wiley.com/doi/abs/10.2307/3981218, dostęp 28.12.2020.

E. Davies, The place furthest from land is known as Point Nemo, www.bbc.com/earth/story/20161004-the-place-furthest-from-land-is-known-as-point-nemo, dostęp 28.12.2020.

H. Genz, Nothingness. The Science Of Empty Space, tłum. (ang.) K. Heusch, New York 2001.

R.C. Keenan, A.J. Barger, L.L. Cowie, Evidence for a ~300 Megaparsec Scale Under-density in the Local Galaxy Distribution, „The Astrophysical Journal” 2013, t. 775, nr 1, iopscience.iop.org/article/10.1088/0004-637X/775/1/62, dostęp 28.12.2020.

P.R. Saulson, Josh Goldberg and the physical reality of gravitational waves, „General Relativity and Gravitation” 2011, nr 43, s. 3289–3299, link.springer.com/article/10.1007%2Fs10714-011-1237-z, dostęp 28.12.2020.

M. Visser, Acoustic black holes. Horizons, ergospheres and Hawking radiation, „Classical and Quantum Gravity” 2000, t. 15, nr 6, iopscience.iop.org/article/10.1088/0264-9381/15/6/024/meta, dostęp 28.12.2020.

H. Yu, L. McCuller, M. Tse i in., Quantum correlations between light and the kilogram-mass mirrors of LIGO, „Nature” 2020, nr 583, s. 43–47, www.nature.com/articles/s41586-020-2420-8, dostęp 28.12.2020.


Dlaczego pojęcie jest zielone?

G.N. Askew, The elaborate plumage in peacocks is not such a drag, „Journal of Experimental Biology” 2014, t. 217 (18), s. 3237–3241, jeb.biologists.org/content/217/18/3237, dostęp 28.12.2020.

M. Brenner, V.J. Hearing, The protective role of melanin against UV damage in human skin, „Photochemistry and photobiology” 2008, t. 84 (3), s. 539–549, www.ncbi.nlm.nih.gov/pmc/articles/PMC2671032/, dostęp 28.12.2020.

T. Caro, Y. Argueta, E.S. Briolat i in., Benefits of zebra stripes. Behaviour of tabanid flies around zebras and horses, „PLoS One” 2019, nr 14 (2), pubmed.ncbi.nlm.nih.gov/30785882/, dostęp 28.12.2020.

H.D. Crane, T.P. Piantanida, On seeing reddish green and yellowish blue, „Science” 1983, t. 221 (4615), s. 1078–1080, science.sciencemag.org/content/221/4615/1078, dostęp 28.12.2020.

S. DasSarma, E. Schwieterman, Early evolution of purple retinal pigments on Earth and implications for exoplanet biosignatures, „International Journal of Astrobiology” 2018, s. 1–10, www.cambridge.org/core/journals/international-journal-of-astrobiology/article/early-evolution-of-purple-retinal-pigments-on-earth-and-implications-for-exoplanet-biosignatures/63A1AD8AF544BEEF4C6D4A2D53130327, dostęp 28.12.2020.

D.H. Foster, Color constancy, „Vision Research” 2011, t. 51 (7), s. 674–700, www.sciencedirect.com/science/article/pii/S0042698910004402?via%3Dihub, dostęp 28.12.2020.

N. Gordon, Colour blindness, „Public Health” 1998, t. 112 (2), s. 81–84, www.sciencedirect.com/science/article/abs/pii/S0033350698005903?via%3Dihub, dostęp 28.12.2020.

G. Horváth, Á. Pereszlényi, S. Åkesson i in., Striped bodypainting protects against horseflies, „Royal Society Open Science” 2019, t. 6 (1), royalsocietypublishing.org/doi/10.1098/rsos.181325, dostęp 28.12.2020.

E.M. Hubbard, V.S. Ramachandran, Hearing Colors, Tasting Shapes, www.scientificamerican.com/article/hearing-colors-tasting-shapes/, dostęp 28.12.2020.

M.J. Morgan, A. Adam, J.D. Mollon, Dichromats detect colour-camouflaged objects that are not detected by trichromats, „Proceedings Biological Sciences” 1992, nr 248 (1323), s. 291–295, pubmed.ncbi.nlm.nih.gov/1354367/, dostęp 28.12.2020.

D. Stuart-Fox, A. Moussalli, Selection for social signalling drives the evolution of chameleon colour change, „PLoS Biology” 2008, t. 6 (1), www.ncbi.nlm.nih.gov/pmc/articles/PMC2214820/, dostęp 28.12.2020.

J. Teyssier, S.V. Saenko, D. van der Marel i in., Photonic crystals cause active colour change in chameleons, „Nature Communications” 2015, nr 6, www.nature.com/articles/ncomms7368, dostęp 28.12.2020.

H. Wallach, Brightness constancy and the nature of achromatic colors, „Journal of Experimental Psychology” 1948, nr 38 (3), s. 310–24, doi.apa.org/doiLanding?doi=10.1037%2Fh0053804, dostęp 28.12.2020.

P. Wallisch, Illumination assumptions account for individual differences in the perceptual interpretation of a profoundly ambiguous stimulus in the color domain. The dress, „Journal of Vision” 2017, t. 17 (4), s. 5, jov.arvojournals.org/article.aspx?articleid=2617976, dostęp 28.12.2020.

B. Wong, Points of view. Color blindness, „Nature Methods” 2011, nr 8, s. 441, www.nature.com/articles/nmeth.1618, dostęp 28.12.2020.


Czy inni ludzie są prawdziwi?

American Psychiatric Association, Kryteria diagnostyczne zaburzeń psychicznych DSM-5, tłum. dr hab. n. med. S. Sidorowicz i in., Wrocław 2020.

J.W. Antony i in., Cued memory reactivation during sleep influences skill learning, „Nature Neuroscience” 2012, t. 15 (8), s. 1114–1116, www.ncbi.nlm.nih.gov/pmc/articles/PMC3498459/, dostęp 28.12.2020.

C. Choong, M.D. Hunter, P.W. Woodruff, Auditory hallucinations in those populations that do not suffer from schizophrenia, „Current Psychiatry Reports” 2007, t. 9 (3), s. 206–212, pubmed.ncbi.nlm.nih.gov/17521516/, dostęp 28.12.2020.

A. Cowey, P. Stoerig, The neurobiology of blindsight, „Trends in Neurosciences” 1991, t. 14 (4), s. 140–145, www.sciencedirect.com/science/article/abs/pii/0166223691900859, dostęp 28.12.2020.

T. Craig i in., AVATAR therapy for auditory verbal hallucinations in people with psychosis. A single-blind, randomised controlled trial, „The Lancet Psychiatry” 2018, t. 5 (1), s. 31–40, www.thelancet.com/journals/lanpsy/article/PIIS2215-0366(17)30427-3/fulltext, dostęp 28.12.2020.

C. Gale, C. Martyn, Larks and owls and health, wealth, and wisdom, „BMJ” 1998, t. 317, s. 1675–1677, www.bmj.com/content/317/7174/1675.full, dostęp 28.12.2020.

J. Horgan, Can a Hole in Your Head Get You High?, blogs.scientificamerican.com/cross-check/can-a-hole-in-your-head-get-you-high/, dostęp 28.12.2020.

A. Horowitz, Smelling themselves. Dogs investigate their own odours longer when modified in an „olfactory mirror” test, „Behavioural Processes” 2017, t. 143, s. 17–24, www.sciencedirect.com/science/article/abs/pii/S0376635717300104, dostęp 28.12.2020.

L. Jiang, A. Stocco, D.M. Losey i in., BrainNet. A Multi-Person Brain-to-Brain Interface for Direct Collaboration Between Brains, „Scientific Reports” 2019, t. 9, www.nature.com/articles/s41598-019-41895-7, dostęp 28.12.2020.

F.M. Kroese, D.R. Marchiori, D.T.D. de Ridder, Nudging healthy food choices. A field experiment at the train station, „Journal of Public Health” 2016, t. 38 (2), s. e133–e137, academic.oup.com/jpubhealth/article/38/2/e133/2241365, dostęp 28.12.2020.

M.J. Leone i in., Time to decide. Diurnal variations on the speed and quality of human decisions, „Cognition” 2017, t. 158, s. 44–55, pubmed.ncbi.nlm.nih.gov/27788402/, dostęp 28.12.2020.

Z. Liu i in., Cloning of a gene-edited macaque monkey by somatic cell nuclear transfer, „National Science Review” 2019, t. 6 (1), s. 101–108, academic.oup.com/nsr/article/6/1/101/5290358, dostęp 28.12.2020.

T.M. Luhrmann, R. Padmavati, H. Tharoor, A. Osei, Differences in voice-hearing experiences of people with psychosis in the U.S.A., India and Ghana. Interview-based study, „British Journal of Psychiatry” 2015, t. 206 (1), s. 41–44, pubmed.ncbi.nlm.nih.gov/24970772/, dostęp 28.12.2020.

G. Mohney, What Science Says About the Best Time of Day to Break an Olympic Record, abcnews.go.com/Health/science-best-time-day-break-olympic-record/story?id=41266207, dostęp 28.12.2020.

T. Nagel, What is it like to be a bat?, „Philosophical Review” 1974, t. 83, nr 4, s. 435–50, www.jstor.org/stable/2183914?origin=crossref&seq=1, dostęp 28.12.2020.

T.H. Nayani, A.S. David, The auditory hallucination. A phenomenological survey, „Psychological Medicine” 1996, t. 26 (1), s. 177–189, pubmed.ncbi.nlm.nih.gov/8643757/, dostęp 28.12.2020.

P. Olson, Saying „Hi” Through A Dream. How The Internet Could Make Sleeping More Social, www.forbes.com/sites/parmyolson/2012/11/08/saying-hi-through-a-dream-how-the-internet-could-make-sleeping-more-social/, dostęp 28.12.2020.

L.A. Parapia, Trepanning or trephines. A history of bone marrow biopsy, „British Journal of Haematology” 2007, t. 139 (1), s. 14–19, onlinelibrary.wiley.com/doi/full/10.1111/j.1365-2141.2007.06749.x, dostęp 28.12.2020.

H. Prior, A. Schwarz, O. Güntürkün, Mirror-induced behavior in the magpie (Pica pica). Evidence of self-recognition, „PLoS Biology” 2008, t. 6 (8), www.ncbi.nlm.nih.gov/pmc/articles/PMC2517622/, dostęp 28.12.2020.

P. Qiu i in., BMAL1 knockout macaque monkeys display reduced sleep and psychiatric disorders, „National Science Review” 2019, t. 6 (1), s. 87–100, academic.oup.com/nsr/article/6/1/87/5290357, dostęp 28.12.2020.

R. Rygula i in., Laughing rats are optimistic, „PloS One” 2012, t. 7 (12), www.ncbi.nlm.nih.gov/pmc/articles/PMC3530570/, dostęp 28.12.2020.

D. Saunders, C.A. Roe, G.D. Smith, H. Clegg, Lucid dreaming incidence. A quality effects meta-analysis of 50 years of research, „Consciousness and Cognition” 2016, t. 43, s. 197–215, nectar.northampton.ac.uk/8705/, dostęp 28.12.2020.

B. Scheibehenne, P.M. Todd, B. Wansink, Dining in the dark. The importance of visual cues for food consumption and satiety, „Appetite” 2010, t. 55 (3), s. 710–713, www.sciencedirect.com/science/article/abs/pii/S0195666310004666?via%3Dihub, dostęp 28.12.2020.

C.S. Soon, M. Brass, H.J. Heinze i in., Unconscious determinants of free decisions in the human brain, „Nature Neuroscience” 2008, t. 11, s. 543–545, www.nature.com/articles/nn.2112, dostęp 28.12.2020.

C.S. Soon, A. He, S. Bode, J.D. Haynes, Predicting Free Choices for Abstract Intentions, „Proceedings of the National Academy of Sciences of the United States of America” 2013, t. 110 (15), www.pnas.org/content/110/15/6217, dostęp 28.12.2020.

A. Steidle, L. Werth, Freedom from constraints. Darkness and dim illumination promote creativity, „Journal of Environmental Psychology” 2013, t. 35, s. 67–80, www.sciencedirect.com/science/article/abs/pii/S0272494413000261, dostęp 28.12.2020.

S. Sutherland, The International Dictionary of Psychology, wyd. 2, New York 1995.

Szacunki liczby kurczaków ze strony Organizacji Narodów Zjednoczonych do spraw Wyżywienia i Rolnictwa, www.fao.org/home/en, dostęp 28.12.2020.

K. Toda, M.L. Platt, Animal Cognition. Monkeys Pass the Mirror Test, „Current Biology” 2015, t. 25 (2), s. R64–R66, www.sciencedirect.com/science/article/pii/S0960982214015668, dostęp 28.12.2020.

Ustawa z dnia 21 sierpnia 1997 r. o ochronie zwierząt, isap.sejm.gov.pl/isap.nsf/download.xsp/WDU19971110724/U/D19970724Lj.pdf, dostęp 28.12.2020.

W.C. Winter i in., Chronotype as a predictor of performance in major league baseball batters, „Sleep” 2011, t. 34, aasm.org/sleep-type-predicts-day-and-night-batting-averages-of-major-league-baseball-players/, dostęp 28.12.2020.

C.B. Zhong, V. Bohns, F. Gino, Good Lamps Are the Best Police, „Psychological Science” 2010, t. 21, s. 311–314, journals.sagepub.com/doi/10.1177/0956797609360754, dostęp 28.12.2020.

M.A. Züst, S. Ruch, R. Wiest, K. Henke, Implicit Vocabulary Learning during Sleep Is Bound to Slow-Wave Peaks, „Current Biology” 2019, t. 29 (4), s. 541–553, www.cell.com/current-biology/fulltext/S0960-9822(18)31672-5, dostęp 28.12.2020.


Kiedy jest teraz?

D. Buonomano, Mózg, władca czasu. Dlaczego dzień może być krótszy, niż godzina, a minuta dłuższa od dnia, tłum. A. Tuz, Warszawa 2019.

J. Foer, Caveman. An Interview with Michel Siffre, „Cabinet Magazine” 2008, nr 30, www.cabinetmagazine.org/issues/30/foer_siffre.php, dostęp 28.12.2020.

M.S. Gazzaniga, The Split Brain Revisited, „Scientific American” 1998, t. 279, nr 1, s. 50–55, www.jstor.org/stable/26057845?seq=5#metadata_info_tab_contents, dostęp 28.12.2020.

S. Grundmann i in., Zeptosecond birth time delay in molecular photoionization, „Science” 2020, nr 370 (6514), s. 339–341, science.sciencemag.org/content/370/6514/339.full, dostęp 28.12.2020.

K. Healy i in., Metabolic rate and body size are linked with perception of temporal information, „Animal Behaviour” 2013, t. 86 (4), s. 685–696, www.sciencedirect.com/science/article/pii/S0003347213003060, dostęp 28.12.2020.

D. Kliemann i in., Intrinsic Functional Connectivity of the Brain in Adults with a Single Cerebral Hemisphere, „Cell Reports” 2019, t. 29 (8) s. 2398–2407, www.sciencedirect.com/science/article/pii/S2211124719313816, dostęp 28.12.2020.

M.A. Long, M.S. Fee, Using temperature to analyse temporal dynamics in the songbird motor pathway, „Nature” 2008, t. 456 (7219), s. 189–194, www.ncbi.nlm.nih.gov/pmc/articles/PMC2723166/, dostęp 28.12.2020.

J.J. New, B.J. Scholl, Subjective time dilation. Spatially local, object-based, or a global visual experience, „Journal of Vision” 2009, nr 9 (2), s. 4, jov.arvojournals.org/article.aspx?articleid=2193452, dostęp 28.12.2020.

R.F. Reynolds, A.M. Bronstein, The broken escalator phenomenon, „Experimental Brain Research” 2003, nr 151, s. 301–308, link.springer.com/article/10.1007%2Fs00221-003-1444-2, dostęp 28.12.2020.

C. Spence, A. Kingstone, D.I. Shore, M.S. Gazzaniga, Representation of Visuotactile Space in the Split Brain, „Psychological Science” 2001, nr 12 (1), s. 90–93, journals.sagepub.com/doi/abs/10.1111/1467-9280.00316, dostęp 28.12.2020.

C. Stetson, X. Cui, P.R. Montague, D.M. Eagleman, Motor-Sensory Recalibration Leads to an Illusory Reversal of Action and Sensation, „Neuron” 2006, t. 51 (5), s. 651–659, www.sciencedirect.com/science/article/pii/S0896627306006271, dostęp 28.12.2020.

H.R. Ueda i in., A transcription factor response element for gene expression during circadian night, „Nature” 2002, nr 418 (6897), s. 534–539, pubmed.ncbi.nlm.nih.gov/12152080/, dostęp 28.12.2020.

V. van Wassenhove i in., Distortions of subjective time perception within and across senses, „PloS One” 2008, t. 3 (1), www.ncbi.nlm.nih.gov/pmc/articles/PMC2174530/, dostęp 28.12.2020.

P. Wolf, G. Petit, Satellite test of special relativity using the global positioning system, „Physical Review A” 1997, t. 56 (6), s. 4405–4409, journals.aps.org/pra/abstract/10.1103/PhysRevA.56.4405, dostęp 28.12.2020.

K. Yarrow i in., Consistent chronostasis effects across saccade categories imply a subcortical efferent trigger, „Journal of Cognitive Neuroscience” 2004, t. 16 (5), s. 839–847, www.ncbi.nlm.nih.gov/pmc/articles/PMC1266050/, dostęp 28.12.2020.

K. Yarrow i in., Spatial consequences of bridging the saccadic gap, „Vision Research” 2006, t. 46 (4), s. 545–55, www.ncbi.nlm.nih.gov/pmc/articles/PMC1343538/, dostęp 28.12.2020.

S. Zeki, Cerebral akinetopsia (visual motion blindness). A review, „Brain” 1991, t. 114 (2), s. 811–824, academic.oup.com/brain/article-abstract/114/2/811/263723, dostęp 28.12.2020.


Dlaczego nie pamiętamy przyszłości?

N.S. Clayton, J.M. Dally, N.J. Emery, Social cognition by food-caching corvids. The western scrub-jay as a natural psychologist, „Philosophical Transactions of the Royal Society” 2007, t. 362 (1480), s. 507–522, royalsocietypublishing.org/doi/full/10.1098/rstb.2006.1992, dostęp 28.12.2020.

A. Cresci i in., The relationship between the moon cycle and the orientation of glass eels (Anguilla anguilla) at sea, „Royal Society Open Science” 2019, t. 6 (10), royalsocietypublishing.org/doi/full/10.1098/rsos.190812, dostęp 28.12.2020.

J. Dolbeault, Einstein about the block-universe, „Revue d’Histoire des Sciences” 2018, t. 71 (1), s. 79–109, doi.org/10.3917/rhs.711.0079, dostęp 28.12.2020.

W. Goymann i in., Ghrelin affects stopover decisions and food intake in a long-distance migrant, „Proceedings of the National Academy of Sciences” 2017, t. 114 (8), s. 1946–1951, www.pnas.org/content/early/2017/02/03/1619565114.short, dostęp 28.12.2020.

J.D. Henry, M.S. MacLeod, L.H. Phillips, J.R. Crawford, A Meta-Analytic Review of Prospective Memory and Aging, „Psychology and Aging” 2014, nr 19 (1), s. 27–39, doi.apa.org/doiLanding?doi=10.1037%2F0882-7974.19.1.27, dostęp 28.12.2020.

S. Inoue, T. Matsuzawa, Working memory of numerals in chimpanzees, „Current Biology” 2007, t. 17 (23), s. R1004–R1005, www.sciencedirect.com/science/article/pii/S096098220702088X, dostęp 28.12.2020.

H. Østby, Y. Østby, Jak działa pamięć, tłum. M. Skoczko, Warszawa 2018.

H.L. Roediger, K.B. McDermott, Creating false memories. Remembering words not presented in lists, „Journal of Experimental Psychology: Learning, Memory, and Cognition” 1995, nr 21 (4), s. 803–814, psycnet.apa.org/record/1995-42833-001, dostęp 28.12.2020.

C. Rovelli, Tajemnica czasu, tłum. J.K. Ochab, Łódź 2019.

R. Stickgold, A. Malia, D. Maguire, D. Roddenberry, M. O’Connor, Replaying the game. Hypnagogic images in normals and amnesics, „Science” 2000, t. 290 (5490), s. 350–353, science.sciencemag.org/content/290/5490/350.abstract, dostęp 28.12.2020.

T. Suddendorf, M. Corballis, Mental Time Travel and the Evolution of the Human Mind, „Genetic Social and General Psychology Monographs” 1997, nr 123, s. 133–167, www.researchgate.net/publication/292514522_Mental_Time_Travel_and_the_Evolution_of_the_Human_Mind, dostęp 28.12.2020.

P. Svensson, Ewangelia według węgorza, tłum. E. Wojciechowska, Kraków 2020.

D.B. Willingham, M.J. Nissen, P. Bullemer, On the development of procedural knowledge, „Journal of Experimental Psychology: Learning, Memory, and Cognition” 1989, nr 15 (6), s. 1047–1060, doi.apa.org/doiLanding?doi=10.1037%2F0278-7393.15.6.1047, dostęp 28.12.2020.


Dokąd zmierzamy?

F.C. Adams, G. Laughlin, A dying universe. The long-term fate and evolutionof astrophysical objects, „Reviews of Modern Physics” 1997, t. 69, s. 337–372, arxiv.org/abs/astro-ph/9701131, dostęp 28.12.2020.

T. Brandt, E.R. Wist, J. Dichgans, Foreground and background in dynamic spatial orientation, „Perception & Psychophysics” 1975, nr 17, s. 497–503, link.springer.com/article/10.3758/BF03203301, dostęp 28.12.2020.

T.R. Carpenter-Smith, R.G. Futamura, D.E. Parker, Inertial acceleration as a measure of linear vection. An alternative to magnitude estimation, „Perception & Psychophysics” 1995, nr 57, s. 35–42, link.springer.com/article/10.3758/BF03211848, dostęp 28.12.2020.

T. Cox, A. Loeb, The Collision Between The Milky Way And Andromeda, „Monthly Notices of the Royal Astronomical Society” 2007, t. 386, arxiv.org/abs/0705.1170, dostęp 28.12.2020.

M. Dai, B. Cohen, E. Smouha, C. Cho, Readaptation of the vestibulo-ocular reflex relieves the mal de debarquement syndrome, „Frontiers in Neurology” 2014, t. 5, www.frontiersin.org/articles/10.3389/fneur.2014.00124/full, dostęp 28.12.2020.

A. Fraknoi, How Fast Are You Moving When You Are Sitting Still?, nightsky.jpl.nasa.gov/docs/HowFast.pdf, dostęp 28.12.2020.

Y. Hoffman, D. Pomarède, R.B. Tully, H.M. Courtois, The dipole repeller, „Nature Astronomy” 2017, t. 1, arxiv.org/abs/1702.02483, dostęp 28.12.2020.

D.D. Kocevski, H. Ebeling, On the Origin of the Local Group’s Peculiar Velocity, „The Astrophysical Journal” 2006, t. 645, nr 2, s. 1043–1053, arxiv.org/abs/astro-ph/0510106, dostęp 28.12.2020.

R.C. Kraan-Korteweg, Discovery of a supercluster in the Zone of Avoidance in Vela, „Monthly Notices of the Royal Astronomical Society” 2017, t. 466, nr 1, s. L29–L33, arxiv.org/abs/1611.04615, dostęp 28.12.2020.

J.R. Lackner, Motion sickness. More than nausea and vomiting, „Experimental Brain Research” 2014, t. 232 (8), s. 2493–2510, www.ncbi.nlm.nih.gov/pmc/articles/PMC4112051/, dostęp 28.12.2020.

K.E. Money, B.S. Cheung, Another function of the inner ear. Facilitation of the emetic response to poisons, „Aviation, Space, and Environmental Medicine” 1983, nr 54 (3), s. 208–211, pubmed.ncbi.nlm.nih.gov/6847555/, dostęp 28.12.2020.

P. Perrin, A. Lion, G. Bosser, G. Gauchard, C. Meistelman, Motion sickness in rally car co-drivers, „Aviation, Space, and Environmental Medicine” 2013, nr 84 (5), s. 473–477, pubmed.ncbi.nlm.nih.gov/23713212/, dostęp 28.12.2020.

P. Mróz i in., A Terrestrial-mass Rogue Planet Candidate Detected in the Shortest-timescale Microlensing Event, „The Astrophysical Journal” 2020, t. 903 (1), iopscience.iop.org/article/10.3847/2041-8213/abbfad, dostęp 28.12.2020.

D. Powell, Earth’s Moon Destined to Disintegrate, www.space.com/3373-earth-moon-destined-disintegrate.html, dostęp 28.12.2020.

D. Salisbury, Rogue stars ejected from the galaxy found in intergalactic space, news.vanderbilt.edu/2012/04/30/rogue-stars-intergalactic-space/, dostęp 28.12.2020.

K.P. Schröder, R.C. Smith, Distant future of the Sun and Earth revisited, „Monthly Notices of the Royal Astronomical Society” 2008, t. 386 (1), s. 155–163, arxiv.org/abs/0801.4031, dostęp 28.12.2020.

A. Singal, Life on a tidally-locked planet, arxiv.org/ftp/arxiv/papers/1405/1405.1025.pdf, dostęp 28.12.2020.

F.R. Stephenson, L.V. Morrison, C.Y. Hohenkerk, Measurement of the Earth’s rotation. 720 BC to AD 2015, „Proceedings of the Royal Society A: Mathematical, Physical and Engineering Sciences” 2016, t. 472 (2196), pubmed.ncbi.nlm.nih.gov/28119545/, dostęp 28.12.2020.

M. Treisman, Motion sickness. An evolutionary hypothesis, „Science” 1977, nr 197 (4302), s. 493–495, science.sciencemag.org/content/197/4302/493, dostęp 28.12.2020.

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





Copyright © by Kacper Pitala

Wydawca prowadzący: Wojciech Karkoszka

Redaktor prowadzący: Dagmara Małysza

Redakcja tekstu: Dawid Wiktorski

Adiustacja, korekta: Pracownia 12A

Projekt okładki: Magda Gardeła

ISBN 978-83-8135-926-9


Na zlecenie Woblink



woblink.com

plik przygotowała Aneta Pudzisz



www.otwarte.eu


Dystrybucja: SIW Znak. Zapraszamy na www.znak.com.pl

===Lx4vGC8WLhtoWmtdbVlpAzUENQJnX21VMwo4XWsIOFpvW24Lb11oDg==





