Spis treści




PRZEDMOWA



GODZINY



DNI



TERAŹNIEJSZOŚĆ

Jak długo trwa teraz?

Co się właśnie stało

Na początku



DLACZEGO CZAS LECI



PODZIĘKOWANIA



O ŹRÓDŁACH BIBLIOGRAFICZNYCH



BIBLIOGRAFIA





Tytuł oryginału: Why Time Flies: A Mostly Scientific Investigation



Przekład: Dariusz Rossowski, Marek Wolicki

Redaktor prowadząca: Katarzyna Nawrocka, Maria Zalasa

Korekta: Grzegorz Krzymianowski

Projekt okładki: Norbert Młyńczak



Ilustracja zegarka na okładce: rawpixel.com / Freepik



Copyright © 2017 by Alan Burdick

Copyright for the Polish edition and translation © Wydawnictwo JK, 2019



Wszelkie prawa zastrzeżone. Żadna część tej publikacji nie może być powielana ani rozpowszechniana za pomocą urządzeń elektronicznych, mechanicznych, kopiujących, nagrywających i innych bez uprzedniego wyrażenia zgody przez właściciela praw.



ISBN 978-83-7229-834-8

Wydanie I, Łódź 2019



Wydawnictwo JK

Wydawnictwo JK, ul. Krokusowa 3,

92-101 Łódź tel. 42 676 49 69 www.wydawnictwofeeria.pl



Konwersję do wersji elektronicznej wykonano w systemie Zecer.





Dla Susan





Wyznaję Ci, Panie, że nadal nie wiem, czym jest czas. Lecz także wyznaję, iż wiem, że słowa te w czasie wypowiadam, że już długo mówię tu o czasie – a owo „długo” polega właśnie na tym, że dużo czasu upłynęło.

św. Augustyn, Wyznania, przeł. Zygmunt Kubiak


Jedna z pracownic wymyśliła metodę szybkiego przyklejania znaczków na kopertach, która pozwoliła jej obklejać od stu do stu dwudziestu kopert w ciągu minuty (…) Nie wiadomo dokładnie, jakie działania doprowadziły do rzeczonej metody, albowiem pracownica wymyśliła ją i wdrożyła w czasie, gdy piszący te słowa przebywał akurat na wakacjach.

Frank Gilbreth,

Motion Study: A Method for Increasing the Efficiency of the Workman

(Studium ruchów. Metoda zwiększania efektywności pracownika)





Przedmowa





Zdarzają się noce – ostatnio częściej, niżbym sobie tego życzył – gdy budzę się w ciemnym pokoju i jedynym dźwiękiem, który słyszę, jest tykanie stojącego obok budzika. Wokół siebie niewiele mogę dostrzec i po chwili ogarnia mnie uczucie, jakbym znajdował się na dworze, pod nieskończenie wielkim i ciemnym nieboskłonem, a jednocześnie głęboko pod ziemią, w przepastnej jaskini. Może spadam. Może śnię. Może już nie żyję. Słychać tylko tykanie zegara: niespieszne, miarowe, nieustępliwe. W takich chwilach wyjątkowo dobitnie uświadamiam sobie, że czas płynie tylko w jedną stronę. Nie jest to myśl, która dodaje otuchy.



Na początku, czy raczej tuż przed nim, nie było czegoś takiego jak czas. Według kosmologów wszystko zaczęło się blisko 14 miliardów lat temu wraz z Wielkim Wybuchem, po którym wszechświat przyjął rozmiary bliższe obecnym, a teraz dalej się rozszerza z niebotyczną prędkością. Wcześniej jednak nie było nic: ani masy, ani materii, ani energii, grawitacji, ruchu, zmiany. Czasu.

Może ktoś potrafi sobie wyobrazić, jak to mogło wyglądać, ale ja nie bardzo. Mój umysł się buntuje, odrzuca tego rodzaju wytłumaczenie i podsuwa pytania typu: Skąd się wziął wszechświat? Jak coś powstaje z niczego? Załóżmy na potrzeby rozumowania, że wszechświat nie istniał przed Wielkim Wybuchem – całe to wielkie bum musiało jednak nastąpić w czymś, prawda? Czym było to coś? Co było przed początkiem?

Zadawanie tego typu pytań, jak stwierdził kiedyś Stephen Hawking, przypomina stanie na biegunie południowym i zastanawianie się, którędy na południe. „Wcześniejszy okres jest po prostu niedefiniowalny”. Być może Hawking chciał nas pocieszyć, wskazać, że ludzki język ma swoje ograniczenia. Gdy próbujemy zgłębiać kwestie o skali kosmicznej, szybko napotykamy (przynajmniej większość z nas, Hawking może nie) na nieprzekraczalną barierę. Szukamy porównań, analogii – wielkie i dziwne sprowadzamy do mniejszego i lepiej znanego. Wszechświat to katedra, mechanizm zegara, jajo. Jednak te porównania ostatecznie zawodzą: tylko jajko jest jajkiem. Odwołujemy się do nich jedynie dlatego, że są nam bliskie, są namacalnymi częściami wszechświata. Ale w tym tkwi też ich słabość – nie można w nich zawrzeć tego, w czym one same się zawierają.

Podobnie jest z czasem. Kiedy o nim mówimy, zwykle posługujemy się uproszczeniami. Znajdujemy czas i go tracimy, niczym komplet kluczy; oszczędzamy czas i go trwonimy, jak pieniądze. Czas się skrada, ucieka, pełznie, biegnie, płynie, staje w miejscu. Mamy dużo czasu lub bardzo mało. Stale wywiera na nas wyczuwalną presję. Mówimy, że jakieś dzwony biją „dłużej” lub „krócej”, jakbyśmy mogli zmierzyć to linijką. Dzieciństwo przemija, terminy nas gonią. Współcześni filozofowie George Lakoff i Mark Johnson zaproponowali eksperyment myślowy: spróbujcie przez chwilę odnieść się do czasu wprost, odartego z wszelkich przenośni. Nie da się. „Czy czas wciąż byłby dla nas czasem, gdybyśmy nie mogli go tracić lub go wyceniać? – zapytali. – Naszym zdaniem nie”



Zacznij od słowa, tak jak Bóg to zrobił – wzywa czytelnika Święty Augustyn: „Ty przemówiłeś i rzeczy się stały. Słowem je stworzyłeś swoim” (Wyznania, XI, 5).

Jest rok 397. Augustyn ma 43 lata, znajduje się w połowie życia, ma mnóstwo zajęć jako nowy biskup Hippony, miasta portowego w północnej Afryce, należącego do Cesarstwa Rzymskiego, póki Cesarstwo nie upadło. Augustyn zdążył już napisać dziesiątki kazań i rozpraw skierowanych przeciwko swoim teologicznym adwersarzom, a teraz rozpoczyna pracę nad Wyznaniami, dziełem niezwykłym i ze wszech miar przykuwającym uwagę, którego ukończenie zajmie mu niemal cztery lata. W pierwszych dziewięciu z trzynastu rozdziałów Augustyn przypomina najważniejsze momenty swojego życia, od wczesnego dzieciństwa (na ile może je odtworzyć) przez przyjęcie wiary chrześcijańskiej w 386 roku i do śmierci matki rok później. Wspomina o swoich grzechach, w tym kradzieży (gruszek z sadu sąsiada), seksie pozamałżeńskim, astrologii, przepowiadaniu przyszłości, przesądach, teatrze oraz – ponownie – seksie. (W rzeczywistości Augustyn przez większość życia był monogamistą, najpierw w związku z wieloletnią towarzyszką, a później w zaaranżowanym małżeństwie, po którym zdecydował się przestrzegać czystości).

Pozostałe cztery rozdziały są poświęcone całkowicie innym zagadnieniom. Są to obszerne rozważania na tematy – w porządku rosnącym – pamięci, czasu, wieczności i Stworzenia. Augustyn szczerze przyznaje się do niewiedzy w kwestii porządku boskiego oraz przyrodzonego i z determinacją dąży do ich poznania. Jego wnioski i metoda introspekcyjna przez kolejne stulecia będą inspirować innych filozofów, od Kartezjusza (którego cogito ergo sum – myślę, więc jestem – jest echem słów Augustyna dubito ergo sum, czyli wątpię, więc jestem) przez Heideggera do Wittgensteina. Augustyn próbuje się też mierzyć z zagadnieniem dotyczącym Początku. „Kiedy ktoś mnie pyta: «Co czynił Bóg, zanim uczynił niebo i ziemię?» — nie powtarzam tej odpowiedzi, jaką podobno ktoś kiedyś rzucił szyderczo, aby odsunąć od siebie natarczywość pytającego: «Przygotowywał piekło dla tych, którzy chcieliby dociec tajemnic»” (XI, 12).

Wyznania przedstawia się niekiedy jako pierwszą w dziejach autobiografię z prawdziwego zdarzenia – opowieść autora o własnym dojrzewaniu i wewnętrznych przemianach. Ja widzę w niej świadectwa kolejnych uników. W pierwszych rozdziałach świętość puka do drzwi Augustyna, ale on nie otwiera. Zostaje ojcem syna z nieprawego łoża.1 Podczas studiów z retoryki w Rzymie obraca się w szemranym towarzystwie, co przysparza zmartwień jego głęboko wierzącej matce. Sam Augustyn odniesie się do tego okresu słowami „rozproszeniem było życie moje” (XI, 29). W jego Wyznaniach pojawia się koncepcja, którą zwykliśmy uznawać za stricte współczesną, a znaną każdemu, kto przyswoił podstawy psychoterapii: rozsypane fragmenty swojej przeszłości można przekuć w sensowną teraźniejszość. Nasze wspomnienia są nasze, a dzięki temu możemy stworzyć narrację, która nas oświeci i na nowo określi. „Abym zebrał się z rozproszenia moich dni dawnych” – pisze Augustyn. To autobiografia w roli autopsychoterapii. Wyznania są dziełem wielopłaszczyznowym i z pewnością ogromną rolę odgrywają w nim słowa oraz ich zdolność do niesienia, z czasem, odkupienia.



Przez długi czas robiłem, co mogłem, by czasu unikać. We wczesnej dorosłości nie nosiłem zegarka. Nie jestem pewny, co właściwie mnie do tego skłoniło. Jak przez mgłę pamiętam, że wyczytałem kiedyś, iż Yoko Ono nie nosi zegarków, bo nie cierpi poczucia, że ma czas przypięty paskiem do nadgarstka. Niegłupie. Czas wydawał mi się jakimś zewnętrznym zjawiskiem, narzuconym i opresyjnym – krótko mówiąc, czymś, co warto od siebie odsunąć.

Takie podejście sprawiało mi początkowo wielką radość i dawało poczucie wyzwolenia, jak prawie każdy bunt. Zauważyłem jednak, że kiedy udaję się na jakieś spotkanie, znajduję się nie tyle poza czasem, ile zwykle po czasie. Krótko mówiąc, spóźniałem się. Na tyle skutecznie unikałem czasu, że sporo go musiało upłynąć, zanim dotarło do mnie, co właściwie wyprawiam. Ale kiedy to wreszcie nastąpiło, uzmysłowiłem sobie coś jeszcze: unikałem czasu, bo podświadomie się go bałem. Poczucie kontroli zyskiwałem, traktując go jako coś zewnętrznego, coś, do czego można wchodzić i wychodzić, jak wchodzi się i wychodzi z rzeki; albo w ogóle wymija, jak lampę uliczną. Jednak w głębi serca wyczuwałem prawdę – czas jest we mnie, w nas. Jest od chwili, gdy się budzę, do momentu, gdy zasypiam. Unosi się w powietrzu, przenika nasze ciała i umysły, jest obecny w każdej żywej komórce przez cały okres jej życia i będzie biegł dalej, gdy jej życie się skończy. Poczułem się zainfekowany czasem. A przy tym wciąż nie wiedziałem, skąd się bierze, nie mówiąc już o tym, dokąd zmierza i dlaczego wciąż przecieka przez palce. Tak jak jest z większością lęków, obawiałem się czegoś, o czym niewiele wiedziałem, a moje umiejętne unikanie go tylko oddalało mnie od realnych odpowiedzi.

Jednak pewnego dnia, później niżbym tego sobie życzył, wyruszyłem w podróż po świecie czasu, by lepiej go zrozumieć – by zapytać za Augustynem: „Skąd, którędy i dokąd on przebiega?”. Nad czysto fizycznymi i matematycznymi aspektami czasu wciąż głowią się wielkie umysły kosmologiczne. Mnie ciekawi raczej to, w jaki sposób czas przejawia się w biologii, a kwestią tą nauka na dobre zainteresowała się dopiero niedawno. Jak postrzegają czas organizmy żywe? Jak interpretują jego upływ komórki i ich wewnętrzna maszyneria? Jak przekłada się to na różne zjawiska w neurobiologii i psychologii, jak się ma do świadomości w naszym gatunku? Zagłębiając się w świat badań nad czasem i rozmawiając z wieloma uczonymi „ologami”, poszukiwałem odpowiedzi na od dawna dręczące mnie (i pewnie wielu czytelników tej książki) pytania. Na przykład dlaczego czas płynął wolniej, gdy byliśmy dziećmi? Czy doznawanie czasu naprawdę zwalnia, gdy uczestniczymy w wypadku samochodowym? Jak to się dzieje, że pracuję znacznie wydajniej, gdy mam mnóstwo rzeczy do zrobienia, a nie potrafię doprowadzić spraw do końca, gdy nic mnie nie goni? Czy mamy jakiś wewnętrzny zegar, który odlicza sekundy, godziny i dni jak timer w komputerze? A jeśli tak, na ile jest on elastyczny? Czy można czas przyspieszać, zwalniać, zatrzymywać, cofać? W ogóle jak i dlaczego on biegnie?

Sam nie jestem do końca pewien, co było moim głównym celem. Może odzyskanie spokoju ducha, a może zrozumienie, dlaczego zawsze skłaniałem się – jak to określiła kiedyś moja żona Susan – do „celowego wyparcia upływu czasu”. Dla Augustyna czas był oknem, przez które widać duszę. Współczesną naukę interesują przede wszystkim struktura i mechanizmy świadomości, czyli pojęcia niewiele mniej ulotnego. (William James odrzucał świadomość jako „nazwę nieistniejącego bytu (…) zaledwie słabe echo, pogłos, który został po rozpłynięciu się «duszy» w powietrzu filozofii”). Jednak niezależnie od tego, jak to coś nazwiemy, gdy ktoś przywołuje to pojęcie, wszyscy mniej więcej rozumiemy, o co chodzi: o utrzymujące się poczucie samego siebie krążącego w morzu innych ja, współzależnego, lecz osobnego; o poczucie (czy może raczej głęboką i powszechną potrzebę), że „ja” jest częścią „my”, które to „my” jest z kolei częścią czegoś jeszcze większego i trudniejszego do opisania; i może jeszcze o stale powracającą myśl – którą tak chętnie ignorujemy w codziennym zaaferowaniu bezpiecznym przechodzeniem przez ulicę i wypełnianiem rozlicznych obowiązków, nie mówiąc już o prawdziwych światowych kryzysach – a mianowicie o myśl, że swój czas, nasz czas, cenimy właśnie dlatego, że kiedyś się kończy.

Wyobraziłem sobie następnie, że to, co napiszę, będzie rodzajem medytacji, przy odrobinie szczęścia prywatnym rozrachunkiem. Muszę tu wspomnieć, że napisanie poprzedniej książki zajęło mi znacznie więcej, niż planowałem, a nawet przypuszczałem w najczarniejszych scenariuszach. Tym razem przyrzekłem więc sobie, że skończę książkę w terminie – i że przeznaczę na to rozsądną ilość czasu. Po co człowiekowi czas będzie więc książką o czasie napisaną na czas. Oczywiście stało się inaczej. To, co miało być wyprawą na spotkanie czasu, przerodziło się w coś pośredniego między obsesją i hobby, coś, co zostało ze mną na dłużej – gdy zmieniałem prace, przychodziły na świat moje dzieci, potem szły do przedszkola i podstawówki; gdy byłem na wakacjach, a także gdy odwoływałem kolejne nieprzekraczalne terminy i umówione kolacje. Pod wpływem tego czegoś wybrałem się obejrzeć na własne oczy najdokładniejszy zegar na świecie, doświadczyłem białych nocy w Arktyce i spadałem z wysokości, zawierzając swoje ciało uściskowi grawitacji. Wybrany przeze mnie temat książki najwyraźniej nie chciał się ode mnie oderwać, zwodząc i napominając – jak to czas.

Ledwo zacząłem pracę, a od razu musiałem stawić czoła fundamentalnemu faktowi dotyczącemu czasu – wcale nie ma jednej, ścisłej jego definicji. Poznałem mnóstwo naukowców zajmujących się różnymi aspektami czasu, ale każdy z nich opowiadał mi tylko o swoim wycinku badań, o „swojej” fali światła o ściśle zdefiniowanej długości – nikt jednak jakoś nie mógł mi wyjaśnić, jak powstaje światło białe. Wreszcie jeden z nich przyznał, że „kiedy już-już wydaje ci się, że wreszcie coś rozumiesz, pojawiają się wyniki jakiegoś nowego eksperymentu, które zmieniają pewien detal, i znowu nic się nie składa”. Jeśli moi rozmówcy w czymś się zgadzali, to tylko w tym, że nikt z nich nie wie nic naprawdę pewnego o czasie – oraz że jest to zaskakujące, zważywszy, jak bardzo czas jest wszechobecny w naszym życiu. Inny badacz wyznał mi: „Wyobrażam sobie, że pewnego dnia mogą przylecieć do nas kosmici, wysiąść ze swojego statku i powiedzieć: z czasem to jest tak i tak… a my tylko pokiwamy głowami, jakby to od początku było oczywiste”. W końcu w moich oczach czas zaczął przypominać pogodę – o której każdy mówi, ale nic z nią nie robi. Ja zamierzałem podjąć się jednego i drugiego.



* * *




W świetle rzymskiego prawa nie mógł poślubić kobiety niższego stanu. (O ile nie zaznaczono inaczej, przypisy pochodzą od tłumacza). [wróć]





GODZINY





Łatwiej o zgodność między filozofami niż między zegarami.

– Seneka, Udynienie boskiego Klaudiusza





Siedziałem przyrośnięty do siedzenia w wagonie paryskiego metra, próbując się dobudzić. Czułem się mocno odrealniony. W kalendarzu był koniec zimy, ale pojawiające się co jakiś czas za szybą widoki wskazywały, że dzień jest ciepły i piękny, pąki kwiatów pysznią się w słońcu, miasto wygląda urzekająco. Dzień wcześniej przyleciałem z Nowego Jorku i do późna siedziałem z przyjaciółmi, rano zaś moja głowa wciąż pozostawała w mrokach, przylepiona do innej pory roku i kilka godzin późniejszej strefy czasowej. Zerknąłem na zegarek: 9.44. Jak zwykle byłem po czasie.

Ten zegarek dostałem niedawno od teścia, Jerry’ego; wcześniej przez wiele lat należał do niego. Kiedy zaręczyłem się z Susan, jej rodzice zaproponowali, że kupią mi z tej okazji nowy zegarek. Odmówiłem, ale zaraz ogarnęły mnie wątpliwości, czy przypadkiem nie zrobiłem złego wrażenia – w końcu co to za zięć, który zupełnie nie dba o czas? Kiedy więc nieco później Jerry zaoferował mi w prezencie swój stary zegarek, od razu się zgodziłem. Zegarek miał złotą tarczę i szeroką srebrzystą bransoletę; na czarnym tle widniała nazwa marki (Concord) oraz słowo „quartz”, wszystko grubymi literami; godziny oznaczone były nienumerowanymi kreseczkami. W zasadzie polubiłem to nowe obciążenie na nadgarstku i poczułem się dzięki niemu poważniej. Serdecznie podziękowałem teściowi i dodałem – trafniej, niż mogłem wówczas przypuszczać – że prezent ten bardzo mi się przyda podczas zbierania materiałów do nowej książki.

Kierując się świadectwem zmysłów, sądziłem, że czas „zewnętrzny”, czyli ten na zegarach, budzikach i rozkładach jazdy, to coś wymiernie innego niż ten biegnący w moich komórkach, ciele i umyśle. Ale w istocie nie wiedziałem nic ani o jednym, ani o drugim. Nie miałem pojęcia, jak właściwie działa zegarek lub jak to się dzieje, że wskazuje to samo co inne, na których przelotnie zatrzymuję wzrok. W każdym razie, jeśli rzeczywiście istniała jakaś różnica między czasem zewnętrznym i wewnętrznym – tak jak istnieje różnica między fizyką i biologią – ja nie miałem o niej zielonego pojęcia.

Postanowiłem więc, że mój nowy używany zegarek posłuży mi w pewnym eksperymencie. Czy może być lepszy sposób zbadania swoich relacji z czasem niż fizyczne przypięcie go sobie do ciała? Wstępne wyniki doświadczenia uzyskałem od razu. Przez kilka pierwszych godzin od założenia zegarka nie mogłem myśleć o niczym innym. Mój nadgarstek się pocił, a ja czułem, jak bransoleta wpija mi się w rękę. Czas ciążył mi dosłownie, a ponieważ ciążenie to stale zajmowało mi uwagę, to ciążył również w przenośni. Wkrótce jednak się przyzwyczaiłem i przestałem o nim myśleć. Ale już następnego wieczora znów wyraziście uświadomiłem sobie jego istnienie – kąpiąc synka, dostrzegłem zegarek na swoim nadgarstku. Pod wodą.

Po cichu liczyłem, że posiadanie zegarka obdarza człowieka pewną dozą punktualności. Wierzyłem na przykład, że jeśli będę zerkał na niego wystarczająco często, wciąż będę miał szansę dojechać na czas na spotkanie umówione o dziesiątej w Sèvres pod Paryżem w Bureau International des Poids et Mesures, czyli Międzynarodowym Biurze Miar i Wag. Jest to instytucja naukowa, której pracownicy zajmują się precyzowaniem, kalibracją i standaryzacją jednostek miar używanych na całym świecie. Wraz z postępami globalizacji gospodarczej coraz istotniejsze staje się to, byśmy przestrzegali dokładnie tych samych standardów metrologicznych: by kilogram ze Sztokholmu ważył dokładnie tyle samo w Dżakarcie, metr w Bamako mierzył metr w Szanghaju, a sekunda odmierzona w Paryżu trwała tak samo długo w Nowym Jorku. Rzeczone biuro to swojego rodzaju ONZ jednostek miar, światowy strażnik standardów.

Powstało w 1875 roku wskutek przyjęcia Konwencji Metrycznej, traktatu mającego zapewnić identyczność podstawowych jednostek miar w różnych krajach (jednym z pierwszych jej postanowień było utworzenie nowych wzorców metra: trzydziestu sztab wykonanych ze stopu irydu i platyny, które miały zakończyć międzynarodowe spory o właściwą długość metra). Początkowo Biuro było utrzymywane przez siedemnaście państw członkowskich; obecnie jest ich już pięćdziesiąt osiem, w tym wszystkie państwa uprzemysłowione. Zestaw jednostek, o które dba Biuro, rozrósł się do siedmiu. Są to metr (jednostka długości), kilogram (masy), amper (natężenia prądu elektrycznego), kelwin (temperatury), mol (materii), kandela (światłości) i sekunda.

Wśród wielu obowiązków Biura znajduje się udostępnianie oficjalnego czasu dla całej Ziemi, tzw. uniwersalnego czasu koordynowanego UTC (gdy przymierzano się do tego przedsięwzięcia w latach siedemdziesiątych, kraje biorące w nim udział nie mogły się zgodzić, czy używać angielskiego akronimu CUT, czy francuskiego TUC. W końcu osiągnięto kompromis – właśnie UTC). Każdy miernik czasu na świecie, czy będzie to superdokładny zegar w satelicie GPS, czy tykający, mechaniczny zegarek na rękę, w ten czy inny sposób synchronizowany jest z UTC. Bez względu na to, gdzie mieszkamy lub dokąd się wybierzemy, na pytanie o godzinę właściwej odpowiedzi udzielają nam pośrednio strażnicy czasu z Biura.

Pewien naukowiec wyjaśnił mi kiedyś, że „godzina jest taka, na jaką się wszyscy zgadzają”. Spóźniamy się więc zawsze w odniesieniu do czasu umownego. Z definicji czas Biura nie jest zaledwie najdokładniejszy, lecz jest właśnie czasem poprawnym. To oznaczało zaś – gdy po raz kolejny spojrzałem na zegarek – że nie byłem ot tak, spóźniony; byłem spóźniony horrendalnie. Ale i tak dopiero miało się okazać, jak bardzo pozostawałem w tyle z czasem.



Zegar robi dwie rzeczy: tyka i liczy swoje tyknięcia. „Tykanie” klepsydry, czyli zegara wodnego, opiera się na stałym przepływie wody, która w bardziej zaawansowanych technicznie konstrukcjach napędza układ przekładni popychających wskaźnik wzdłuż odpowiednich oznaczeń (liczb czy innych symboli), odpowiadających upływowi czasu. Klepsydrę znano już trzy tysiące lat temu, a rzymscy senatorowie wykorzystywali ją, by bronić się przed zbyt długimi perorami kolegów. (Według Cycerona „domagać się zegara” znaczy zgłaszać się do zabrania głosu, a „oddawać zegar” to kończyć wypowiedź). Woda ciurkała i sumowała się w czas.

Jednak przez większą część historii w zegarach tykała sama Ziemia. Ponieważ nasza planeta kręci się wokół własnej osi, widzimy Słońce, które przesuwa się po niebie, rzucając zmienny cień; jeśli padnie on na właściwie wyznakowaną tarczę, można określić porę dnia. Z kolei skonstruowany w 1656 roku przez Christiaana Huygensa zegar wahadłowy wykorzystuje grawitację (z uwzględnieniem ruchu obrotowego Ziemi) oraz wahadło, które przemieszczając się tam i z powrotem, napędza wskazówki na tarczy. Tyk jest więc oscylacją, stabilnym metrum, a obroty Ziemi wybijały rytm.

W praktyce jednak podstawowym tyknięciem była doba, cyklicznie powtarzający się okres od wschodu do wschodu słońca. Wszystko to, co krótsze – godziny i minuty – jest wymysłem czysto ludzkim, naszym sposobem podzielenia doby na odcinki, którymi można się cieszyć, posługiwać czy handlować. Ostatnio w coraz większej mierze naszą codziennością zaczynają rządzić sekundy. Stają się walutą współczesnego świata, grosikami naszej epoki: nikomu ich nie brakuje, niekiedy okazują się bardzo potrzebne (na przykład, gdy w ostatniej chwili zdążamy na przesiadkę), ale jednocześnie nie mamy oporów, by trwonić je garściami. Przez długie stulecia sekunda była pojęciem czysto abstrakcyjnym. To matematycznie wyliczona jednostka, zdefiniowana względnie: jedna sześćdziesiąta minuty, jedna trzy tysiące sześćsetna część godziny, jedna osiemdziesiąt sześć tysięcy czterechsetna doby. Wahadła sekundowe pojawiły się w niektórych zegarach w Niemczech już w XV stuleciu, ale dopiero gdy w 1670 roku brytyjski zegarmistrz William Clement dodał do zegara Huygensa wahadło sekundowe, z jego znanym nam odgłosem tik-tak, sekunda przybrała wyraźnie materialną (czy raczej słyszalną) formę.

Niemniej sekunda zrobiła prawdziwą karierę dopiero w XX wieku, z chwilą narodzin zegara kwarcowego. Naukowcy odkryli, że kryształ kwarcu rezonuje jak kamerton, wibrując w oscylującym polu elektrycznym dziesiątki tysięcy razy na sekundę; konkretna częstotliwość zależy od wielkości i kształtu kryształu. Opublikowana w 1930 roku praca naukowa The Crystal Clock sugerowała, że można to zjawisko wykorzystać w konstrukcji nowego typu zegara, opartego na polu elektrycznym zamiast na grawitacji; tego typu czasomierz byłby bardzo użyteczny w strefach trzęsień ziemi lub w poruszających się pociągach albo łodziach podwodnych. We współczesnych zegarach i zegarkach kwarcowych znajduje się zmodyfikowany laserowo kryształ wibrujący 32 768 (czyli 215) razy na sekundę (tj. 32 768 Hz). Pozwala to na sformułowanie wygodnej definicji sekundy – trwa ona przez 32 768 wibracje kryształu kwarcu.

Na początku lat sześćdziesiątych, gdy naukowcy ustalili, że atom cezu naturalnie ulega 9 192 631 770 kwantowym wibracjom na sekundę, definicja sekundy stała się dokładniejsza o kilka miejsc po przecinku. Tak narodziła się sekunda atomowa i czas stanął na głowie. Do tej pory schemat czasowy opierał się na zasadzie od góry do dołu, tzn. sekunda była częścią doby, której długość wyznaczano na podstawie ruchu Ziemi w kosmosie. Od tej pory zaś doba zaczęła być liczona „od dołu”, jako suma sekund. Filozofowie długo dyskutowali, czy ten nowy, atomowy czas jest równie „naturalny” jak poprzedni. Ale pojawił się jeszcze większy problem: te dwa czasy nie w pełni się ze sobą zgadzają. Coraz większa dokładność zegarów atomowych pozwoliła ustalić, że obroty Ziemi wokół własnej osi są stopniowo coraz wolniejsze, powolutku wydłużając dobę. Co kilka lat zbiera się z tego dodatkowa sekunda. Od 1972 roku trzeba było dodać do międzynarodowego czasu atomowego niemal pół minuty.

Dawniej każdy mógł wyliczyć sobie własne sekundy, wykonując proste dzielenie. Teraz muszą ich dostarczać specjaliści. Oficjalnym określeniem jest dyseminacja – „rozsiewanie”, jakby chodziło o czynność pokrewną pracom polowym lub działaniom propagandowym. Na całym świecie, głównie w krajowych laboratoriach czasu1, około 320 zegarów cezowych, każdy rozmiarów niewielkiego neseseru, oraz ponad setka wielkich zegarów maserowych z olbrzymią dokładnością niemal na okrągło „generuje” czy „realizuje” sekundy. (Zegary cezowe „nastawia się” z kolei zgodnie z wzorcem częstotliwości wytwarzanym przez urządzenia nazwane fontannami cezowymi, których jest na świecie może kilkanaście i w których chłodzi się laserem atomy cezu w próżni, a następnie oddziałuje na nie polem mikrofalowym). Wszystkie te zabiegi pozwalają ustalić, którą ostatecznie mamy godzinę. Jak ujął to Tom Parker, były szef działu amerykańskiego National Institute of Standards and Technology (NIST): „Sekunda to to, co tyka, czas to to, co zlicza tyknięcia”.

NIST jest urzędem państwowym, który podaje oficjalny czas dla USA. Specjaliści z dwóch laboratoriów, z Gaithersburga w Maryland oraz z Boulder w Kolorado, pilnują, by stale – w dowolnie wybranym momencie – działało przynajmniej dziesięć zegarów cezowych. Mimo że są one niezwykle dokładne, w skali nanosekund ich pomiary zaczynają się różnić. Dlatego co 12 minut ich wskazania są wzajemnie porównywane, by ustalić, które się „spieszą”, a które „spóźniają”, i o ile. Następnie dane z całego zestawu zegarów zostają odpowiednio przetworzone i wylicza się z nich, jak to ujmuje Parker, pewną „wymyślną średnią”, będącą podstawą oficjalnego czasu.

To, kiedy i jak on do nas dotrze, zależy od naszego miejsca pobytu oraz urządzenia do pomiaru czasu, z jakiego korzystamy. Zegar w laptopie czy komputerze stacjonarnym regularnie porozumiewa się z innymi zegarami przez Internet, kalibrując się według nich; niektóre co jakiś czas kontaktują się też z serwerem NIST lub jednym z innych oficjalnych zegarów i wtedy kalibracja jest już superdokładna. Codziennie liczne serwery NIST rejestrują około 13 miliardów „pingów” z pytaniami o godzinę od komputerów z całego świata. Jeżeli akurat przebywasz w Tokio, są spore szanse, że połączysz się z serwerem czasowym w Tsukubie, którym zarządza Krajowy Instytut Metrologiczny w Japonii; w Niemczech byłby to zapewne Physikalisch-Technische Bundensanstalt.

Z kolei jeśli zerkniesz na godzinę w swoim telefonie komórkowym, najprawdopodobniej poda on czas otrzymany z systemu GPS, czyli sieci satelitów, za których właściwą synchronizację odpowiada U.S. Naval Observatory (Obserwatorium Astronomiczne Marynarki Wojennej Stanów Zjednoczonych) z siedzibą pod Waszyngtonem. Naval Observatory wykorzystuje zestaw siedemdziesięciu kilku zegarów cezowych. Wiele innych współczesnych zegarów – ściennych, biurkowych, na rękę, budzików, samochodowych – ma w sobie maleńki odbiornik, który na przykład w USA jest na stałe ustawiony do odbierania NIST Radio Station WWVB w Fort Collins w Kolorado, nadające zakodowany sygnał czasowy przez radio. (Jest on nadawany na bardzo niskiej częstotliwości 60 Hz, a pasmo jest tak wąskie, że trzeba blisko minuty, by przesłać cały kod). Zegary te potrafią same generować czas, ale na ogół pełnią tylko funkcję pośrednika, podając czas „rozsiewany” przez bardziej zaawansowane urządzenia, stojące wyżej od nich w hierarchii dowodzenia czasomierzy.

Mój zegarek na rękę nie ma ani takiego odbiornika, ani połączenia z satelitami; jest całkowicie offline. Jego synchronizacja ze światem odbywa się tradycyjnie – spojrzawszy na jakiś inny zegar, reguluję swój pokrętłem. Jeśli chcę zwiększyć dokładność regulacji, oddaję zegarek do serwisu, gdzie jego mechanizm jest kalibrowany względem tzw. oscylatora kwarcowego, który korzysta ze standardu częstotliwości podawanego przez NIST. W innym wypadku mój zegarek mierzy czas po swojemu i szybko zaczyna odstawać od pozostałych. Przyjąłem, że założenie zegarka oznacza, iż mam właściwą godzinę zawsze przy sobie. Ale jeśli nie sprawdzam w kółko, co pokazują inne zegary, wciąż pozostaję outsiderem. „Jak swobodny elektron” – stwierdził Parker.



Od końca XVII stulecia do początku XX najdokładniejszy zegar na świecie znajdował się w Królewskim Obserwatorium w Greenwich w Anglii. Królewski astronom regulował jego bieg wedle ruchu ciał niebieskich. Świat długo był zadowolony z tego rozwiązania, ale astronom królewski niekoniecznie. Mniej więcej od lat trzydziestych XIX wieku stale odrywało go od pracy pukanie do drzwi, gdy miejscowi uprzejmie pytali go o dokładną godzinę.

Liczba odwiedzających systematycznie się zwiększała, aż w końcu miasto zwróciło się do astronoma z oficjalną prośbą o regularne świadczenie „serwisu czasowego”. W 1836 roku astronom delegował w tym celu asystenta, Johna Henry’ego Belville’a. W każdy poniedziałek rano Belville kalibrował swój kieszonkowy chronometr (w przeszłości wykonany na specjalne zamówienie dla księcia Sussex przez słynną firmę zegarmistrzowską John Arnold & Son) względem czasu obserwatorium. Następnie udawał się do Londynu, odwiedzając klientów: zegarmistrzów, producentów zegarów, banki, a także osoby prywatne płacące za regulację zegarów względem jego chronometru i pośrednio względem Obserwatorium. (Belville z czasem wymienił złotą kopertę chronometru na srebrną, która nie rzucała się tak w oczy „w mniej szacownych dzielnicach”). Po śmierci Belville’a w 1856 roku jego obowiązki przejęła wdowa, a gdy ta odeszła na emeryturę, przekazała pałeczkę swojej córce Ruth, która szybko dorobiła się przydomku Greenwich Time Lady. Korzystając z tego samego chronometru, który nazywała „Arnold 345”, Miss Belville odbywała wyprawę niemal identyczną trasą, rozsiewając jednak już czas o nazwie Greenwich Mean Time (czas uniwersalny) – oficjalny czas Wielkiej Brytanii. Wynalazek telegrafu, który sprawił, że nawet bardzo odległe od Greenwich zegary zyskały możliwość dokładnej i taniej regulacji, niemal pozbawił Miss Belville pracy. Niemal, kiedy bowiem w wieku osiemdziesięciu kilku lat odchodziła na emeryturę, wciąż miała jeszcze około pięćdziesięciu klientów.

Przyjechałem do Paryża, by spotkać się ze współczesną Greenwich Time Lady, która obsługuje całą planetę: z dr Elisą Felicitas Arias, kierującą wydziałem czasu w Międzynarodowym Biurze Miar i Wag. Ta szczupła, długowłosa szatynka roztacza wokół siebie aurę arystokratycznego wykwintu. Jest z wykształcenia astronomem, ćwierć wieku przepracowała w różnych obserwatoriach w Argentynie, skąd pochodzi; ostatnią dekadę tego okresu spędziła w obserwatorium marynarki wojennej. Specjalizuje się w astrometrii, czyli dziale astronomii zajmującym się pomiarami odległości w kosmosie. Ostatnio współpracowała z International Earth Rotation and Reference Systems Service (Międzynarodowa Służba Ruchu Obrotowego Ziemi i Systemów Odniesienia Międzynarodowej Asocjacji Geodezji), instytucją zajmującą się m.in. mierzeniem minimalnych zmian w ruchu naszej planety i ustalającą, kiedy do sieci kalibrujących się wzajemnie światowych zegarów należy wpuścić kolejną dodatkową sekundę. Przyjęła mnie w swoim gabinecie i poczęstowała filiżanką kawy. „Podstawowym celem działania naszego biura jest zapewnienie wygodnej skali czasowej służącej za międzynarodowy punkt odniesienia” – wyjaśniła. Dąży się do uzyskania „jak największej dokładności”.

Z setek zegarów i ich połączonych systemów zarządzanych przez biuro tylko około pięćdziesięciu „zegarów głównych” – po jednym na kraj – pracuje stale, podając oficjalne czasy; godzina po godzinie w każdym miejscu generują one sekundy. Jednak ich wskazania nie zgadzają się ze sobą idealnie. Różnice dotyczą nanosekund, czyli miliardowych części sekundy. Nie jest to na tyle dużo, by martwiło wytwórców energii elektrycznej (których zadowala dokładność na poziomie milisekund) czy zakłócało telekomunikację (wymagana dokładność na poziomie mikrosekund). Ale zegary systemów nawigacyjnych, takich jak GPS, zarządzane przez Departament Obrony Stanów Zjednoczonych, lub europejska sieć Galileo, muszą się zgadzać z dokładnością do kilku nanosekund. Światowe zegary muszą pokazywać ten sam czas, a przynajmniej synchronizować się względem tego samego standardu. Celem, do którego się zmierza, jest Universal Coordinated Time – uniwersalny czas koordynowany.

Uzyskuje się go, porównując jednoczesne sekundowe tykanie zegarów w krajach członkowskich i mierząc występujące różnice. Jest to przedsięwzięcie o trudnym do wyobrażenia poziomie komplikacji technicznej. Zegary oddalone są od siebie o tysiące kilometrów. Biorąc pod uwagę czas potrzebny, by sygnał elektroniczny – niosący informację „tyknij teraz” – przebył tę drogę, niemały kłopot nastręcza już samo zdefiniowanie jednoczesności. By obejść ten problem, specjaliści z grupy zarządzanej przez dr Arias wykorzystują do przesyłania danych satelity systemu GPS. Mają one dokładnie określoną pozycję w przestrzeni, a ich zegary zsynchronizowane są z amerykańskim Obserwatorium Marynarki Wojennej. Dysponując tymi informacjami, w Międzynarodowym Biurze Miar i Wag (MBMiW) można obliczyć, kiedy dokładnie sygnały czasowe z całego świata są przesyłane do jego siedziby.

Jednak niepewność wciąż nie znika. Pozycji satelity nie daje się określić aż tak precyzyjnie, jakbyśmy chcieli. Ponadto zła pogoda i atmosfera ziemska mogą spowolnić bieg sygnału lub zmienić jego trasę, co wpływa na czas jego podróży. Poza tym urządzenia elektroniczne generują własny szum, utrudniający superprecyzyjne pomiary. Szukając dobrego porównania, dr Arias podeszła do drzwi swojego gabinetu. „Mogłabym cię zapytać, która jest godzina, ty byś mi odpowiedział, a ja bym porównała dane ze wskazaniami mojego zegarka – powiedziała. – Tyle tylko, że tu się świetnie słyszymy. Jeśli poproszę cię, byś wyszedł i zamknął drzwi, a potem zapytam o godzinę, będę musiała poprosić cię o powtórzenie, bo mogę nie usłyszeć”. Trzeba naprawdę sporo starań, by wziąć poprawkę na te zakłócenia i upewnić się, że przekaz docierający do BIPM jest dokładnie taki sam jak ten, który wysyłają zegary rozproszone po całym świecie.

„Współpracujemy mniej więcej z osiemdziesięcioma laboratoriami na całym świecie” – dodała dr Arias. W niektórych krajach jest ich nawet więcej niż jedno. „Musimy uporządkować wszystkie te czasy”. Mówiła spokojnie i przekonująco, jak Julia Child opisująca przyrządzanie vichyssoise. Najpierw zespół dr Arias w Paryżu zbiera wszystkie niezbędne składniki: nanosekundowe różnice pomiędzy zegarami głównymi oraz pozostałymi, a także solidną porcję danych na temat przeszłego zachowania każdego z nich. Dane te są „przepuszczane przez algorytm”, jak mówi pani doktor, uwzględniający liczbę działających w danym momencie zegarów (niekiedy część z nich przechodzi kalibrację albo są w naprawie) i przyznający w obliczeniach nieco większą wagę tym zegarom, które w przeszłości były najdokładniejsze, a na koniec przemiela wszystkie te wskazania na jednolitą masę.

Proces ten nie jest czysto mechaniczny. Potrzebny jest człowiek, który ocenia znaczenie różnych drobnych, a istotnych czynników, na przykład tego, że nie wszystkie współpracujące laboratoria obliczają dane zegarowe dokładnie w ten sam sposób; że dany zegar ostatnio zachowywał się dziwnie i jego statystyczny udział we wspólnym dziele należałoby nieco skorygować; że wskutek błędu programistycznego niektóre minusy w arkuszu kalkulacyjnym zmieniły się w plusy i trzeba to poprawić. Poza tym posługiwanie się wspomnianym algorytmem wymaga pewnej dozy indywidualnej finezji matematycznej. „W grę wchodzą osobiste zdolności” – zauważa dr Arias.

Ostatecznie otrzymuje się coś, co określa jako „zegar uśredniony”: wskazywany przez niego czas jest dokładniejszy od jakiegokolwiek innego zegara czy narodowego systemu połączonych zegarów. Na zasadzie światowego porozumienia (a dokładniej porozumienia pięćdziesięciu ośmiu współpracujących krajów) wskazania tego zegara uśrednionego są z definicji idealne.



Wypichcenie uniwersalnego czasu koordynowanego (UTC) zajmuje czas. Samo odsiewanie szumu z sygnału pochodzącego z odbiorników GPS i określenie poziomu pewności przekazu trwa dwa do trzech dni. Obliczanie UTC na bieżąco byłoby zadaniem niewykonalnym logistycznie, więc w praktyce każdy z głównych zegarów dokonuje swojego lokalnego pomiaru czasu dokładnie o północy co pięć dni. Czwartego lub piątego dnia następnego miesiąca laboratoria narodowe przesyłają zebrane przez siebie odczyty do zespołu dr Arias w Biurze Miar i Wag, gdzie są analizowane, uśredniane, sprawdzane i dyseminowane.

„Staramy się to zrobić jak najszybciej, ale dokładnie wszystko sprawdzając – mówi pani doktor. – Cała procedura zajmuje mniej więcej pięć dni. Dostajemy surowe dane czwartego lub piątego dnia miesiąca, zaczynamy obliczenia siódmego, a publikujemy opracowane dane między ósmym a dziesiątym”. W ten sposób powstaje tzw. międzynarodowy czas atomowy. Zmienia się on w uniwersalny czas koordynowany UTC po uwzględnieniu i dodaniu sekund przestępnych. „Oczywiście nie ma pojedynczego zegara, który podaje poprawny UTC – tłumaczy Arias. – Są tylko lokalne realizacje UTC”.

Nagle to pojąłem: światowy zegar istnieje tylko na papierze i tylko w odniesieniu do przeszłości. Pani doktor się uśmiechnęła, stwierdzając: „Kiedy ktoś pyta mnie, czy może zobaczyć najdokładniejszy zegar na świecie, odpowiadam: «Proszę bardzo, oto on»” – i wręczyła mi plik spiętych zszywką kartek. Był to raport miesięczny wysyłany do wszystkich współpracujących laboratoriów czasu. Ten okólnik, Circular T, jest głównym zadaniem i dziełem wydziału czasu MBMiW. „Jest publikowany raz w miesiącu i zawiera informacje na temat czasu przeszłego, w poprzednim miesiącu”.

Krótko mówiąc, najdoskonalszy zegar świata to newsletter. Kartkując go, zobaczyłem długie kolumny liczb. Po lewej od góry do dołu wymieniono nazwy poszczególnych zegarów z krajów członkowskich: IGMA (Buenos Aires), INPL (Jeruzalem), IT (Turyn) itd. U góry w nagłówkach kolumn wypisano daty z poprzedniego miesiąca co pięć dni: 30 XI, 5 XII, 10 XII itd. Liczba w każdej komórce tabeli wskazywała różnicę między UTC a lokalną realizacją UTC wynikającą z pomiaru w danym laboratorium tego dnia. Na przykład 20 grudnia obok narodowego zegara w Hongkongu widniała liczba 98,4 wskazująca, że tamtejszy zegar późnił się w tej chwili o 98,4 nanosekundy w stosunku do UTC. Dla odmiany obok odczytu danych z zegara w Bukareszcie w tym samym dniu widniała liczba minus 1118,5 oznaczająca, że zegar ten spieszył się aż o tyle nanosekund w porównaniu do uniwersalnej średniej.

Jak wyjaśniała dr Arias, celem Circular T jest ułatwienie zespołom z laboratoriów członkowskich śledzenia i doskonalenia dokładności wskazań ich zegarów w odniesieniu do UTC; procedurę tę zwie się „sterowaniem”. Wiedząc, na ile ich zegar odstawał od średniej w poprzednim miesiącu, lokalne zespoły mogą go lepiej skalibrować i wyregulować, by w kolejnym miesiącu wskazania się poprawiły. Żaden z zegarów nigdy nie osiąga doskonałości; wystarcza spójność wskazań. „Lokalne laboratoria pilotują swoje UTC”. Zabrzmiało to niemal, jakby sterowały statkiem płynącym przez kanał. „Muszą wiedzieć, jak UTC zachowuje się lokalnie, dlatego sprawdzają, czy poprawnie nakierowali się na Circular T. Korzystają z maili i Internetu, by zorientować się, gdzie znajdowali się w odniesieniu do UTC w zeszłym miesiącu”.

Dla najdokładniejszych zegarów ta regulacja ma podstawowe znaczenie. „Nawet w bardzo dobrych zegarach zdarzają się nagłe przeskoki” – mówiła Arias, wskazując rząd odczytów dokonywanych przez U.S. Naval Observatory. Liczby były wyjątkowo małe, rzędu kilkudziesięciu nanosekund. „To jedne z najlepszych realizacji UTC” – stwierdziła pani doktor. Dodała, że nie jest to szczególnie zaskakujące, bo odczyty z U.S. Naval Observatory, mającego najwięcej zegarów z międzynarodowej puli tych urządzeń, „ważą” około jednej czwartej wszystkich zegarów używanych do wyliczania czasu uniwersalnego. U.S. Naval Observatory odpowiada za sterowanie czasem wykorzystywanym przez system GPS, ciąży więc na nim globalna powinność bardzo ścisłego przestrzegania UTC.

Jednak „sterowanie” nie jest dla każdego. Pilotowanie zegara wymaga drogiego sprzętu i nie wszystkie laboratoria mogą pozwolić sobie na ten wysiłek. „Zostawiają zegary same sobie” – stwierdziła dr Arias. Wskazała rząd numerów z Białorusi wskazujących, że tamtejszy zegar wiedzie sobie beztroskie życie, dalekie od standardu. Spytałem, czy MBMiW odrzuciło kiedykolwiek dane przychodzące z jakiegoś laboratorium jako niedokładne. „Nigdy. Zawsze chcemy znać wszystkie odczyty”. Jeśli tylko narodowe laboratorium czasu ma przyzwoity zegar atomowy i odbiornik, jego odczyty wykorzystuje się do uśrednienia w UTC. „Kiedy tworzy się czas, jednym z celów jest możliwie szerokie jego propagowanie”. UTC nie byłby naprawdę uniwersalny, gdyby nie obejmował wszystkich bez względu na to, jak bardzo się pogubili.

Długo próbowałem jakoś poukładać sobie w głowie sprawę uniwersalnego czasu koordynowanego. („Mnie zajęło to kilka lat” – usłyszałem potem od Toma Parkera). O ile w ogóle można uznać rację bytu zegara na papierze, działa on tylko w przeszłości, opiera się bowiem na danych z zeszłego miesiąca. Arias nazywa UTC „procesem w czasie porzeczywistym”, dynamicznym czasem przeszłym. Jednocześnie liczby w kolumnach pozwalają na dokonywanie korekt nawigacyjnych; są niczym boje na morzu ułatwiające utrzymanie właściwego kursu – jakby UTC istniał zawsze tylko w przyszłości, niczym bezpieczna przystań za widnokręgiem. Kiedy zerkamy na zegarek czy ekran komórki, by poznać oficjalną godzinę, podawaną z Boulder, Tokio czy Berlina, otrzymujemy tylko dokładne przybliżenie właściwej godziny, ta bowiem będzie poznana dopiero za miesiąc. Perfekcyjnie zsynchronizowany czas ewidentnie istnieje – tylko że już minął i jeszcze nie nadszedł, a teraz dopiero się nim staje.



Przyjechałem do Paryża z przeświadczeniem, że najbardziej dokładny czas na świecie pochodzi, czy wręcz emanuje, z jakiegoś namacalnego, nadzłożonego urządzenia: wyrafinowanego zegara z czymś w rodzaju tarczy ze wskazówkami, z zestawu komputerów, tryskającej fontanny rubidowej. Rzeczywistość odsłoniła twarz zdecydowanie bardziej ludzką: najdokładniejszy czas na świecie – uniwersalny czas koordynowany – jest wypracowywany przez komitet. Posługuje się on co prawda zaawansowanymi komputerami i algorytmami oraz danymi napływającymi z zegarów atomowych, ale metaobliczenia, niewielkie faworyzowanie jednych zegarów względem innych, wynikają ostatecznie z decyzji specjalistów. O tym, która jest godzina, decyduje grupka dyskutujących ze sobą ludzi!

Arias podkreśliła, że jej wydział czasu nie działa w próżni, lecz jest częścią sieci komitetów konsultacyjnych, grup doradczych, doraźnych zespołów naukowych i instytucji kontrolnych. Regularnie organizuje międzynarodowe spotkania ekspertów, zwołuje konferencje, przedstawia raporty i przeprowadza ich ewaluację. Podlega kontrolom, nadzorowi zewnętrznemu i kalibracjom. Sporadycznie daje o sobie znać nadrzędny Consultative Committee for Time and Frequency (CCTF) – Komitet Konsultacyjny ds. Czasu i Częstotliwości. „Cóż, nie działamy w próżni – zauważyła. – Samodzielnie podejmujemy decyzje w drobnych sprawach. W poważniejszych musimy zgłosić projekt z uzasadnieniem do CCTF, a eksperci z najlepszych laboratoriów czasu albo go przyjmują, albo nie”.

Owa mnogość bytów ma równoważyć ewidentny fakt, że żaden pojedynczy zegar, instytucja ani osoba nie są w stanie idealnie pilnować czasu. I tak jest z czasem wszędzie. Gdy zacząłem rozmawiać z naukowcami prowadzącymi badania nad jego biegiem w naszym ciele i w naszym umyśle, zauważyłem, że wszyscy opisują jego działanie jako rodzaj narady. W naszych komórkach i narządach są rozproszone liczne zegary, które stale się ze sobą komunikują i wzajemnie regulują. Nie ma jakiegoś jednego mózgowego ośrodka odpowiedzialnego za wyczucie czasu; powstaje ono wskutek współdziałania pamięci, uwagi, emocji i innych czynności mózgu, które nie są zlokalizowane w jednym miejscu. Czas wewnątrz naszego mózgu, tak jak czas na zewnątrz, bierze się z aktywności zbiorowej. Niemniej wyobrażamy sobie, że owa zbiorowość jest gdzieś umiejscowiona – że gdzieś w głowie mamy mierniczych i kontrolerów, coś w rodzaju prywatnego biura miar i wag, może nawet kierowanego przez ciemnowłosą panią astronom z Argentyny. Gdzie w nas jest dr Arias?

W pewnym momencie spotkania zapytałem ją, jak układają się jej osobiste relacje z czasem.

– Bardzo kiepsko – odparła. Na jej biurku stał elektroniczny zegar, który wzięła do ręki i skierowała w moją stronę. – Która jest godzina?

Spojrzałem.

– Piętnaście po pierwszej – odczytałem.

Poprosiła gestem, bym sprawdził godzinę na swoim zegarku. Była za pięć pierwsza. Zegar biurkowy spieszył się o 20 minut.

– W domu nie ma u mnie dwóch zegarów, które wskazywałyby tę samą godzinę – mówi. – Ciągle się spóźniam. Mój domowy budzik jest nastawiony 15 minut do przodu.

Z jednej strony poczułem ulgę, ale z drugiej niepokój w imieniu świata.

– Może to naturalne, gdy człowiek cały czas zajmuje się czasem? – zasugerowałem. Jeśli dr Arias na co dzień dogląda właściwej regulacji i koordynacji zegarów na całym świecie, składając z różnych wersji jednolity czas, być może w swoim domu chce mieć od tego święty spokój, traktować go jako jedyne miejsce, gdzie można zignorować zegarek, zdjąć buty i napawać się czasem prawdziwie prywatnym.

– Nie wiem – odparła, wzruszając po parysku ramionami. – Nigdy nie spóźniłam się na pociąg albo samolot. Ale kiedy wiem, że mogę sobie pozwolić na taką odrobinę swobody, chętnie to robię.

Często mówimy o czasie jak o wrogu: złodzieju, prześladowcy, tyranie. W opublikowanej w 1987 roku książce Time Wars jej autor, aktywista społeczny Jeremy Rifkin biada nad tym, iż ludzkość żyje w „sztucznym środowisku czasowym”, kontrolowanym przez „urządzenia mechaniczne oraz impulsy elektryczne; w świecie czasu, który jest policzalny, szybko biegnący, efektywny i przewidywalny”. Rifkina szczególnie niepokoiły komputery, ponieważ działają w skali nanosekund, „czyli z prędkością umykającą naszej świadomości”. Ten nowy „kompuczas”, jak go nazwał, „jest odbiciem ostatecznego wyabstrahowania go, oderwania od ludzkiego doświadczania i rytmów przyrody”. Rifkin z entuzjazmem wypowiadał się za to o ludziach „zbuntowanych wobec czasu” – do której to kategorii zaliczał zwolenników edukacji alternatywnej, zrównoważonego rolnictwa, praw zwierząt, równouprawnienia kobiet i rozbrojenia – którzy „twierdzą, że sztuczne, stworzone przez nas światy czasu coraz bardziej separują nas od rytmów przyrody”. Według tej wykładni czas jest narzędziem establishmentu i wrogiem zarówno przyrody, jak i naszej jaźni.

Retoryka jest wybujała, jednak mimo upływu trzydziestu lat w skardze Rifkina pobrzmiewa znajoma nuta. Czy nasza obsesja związana z produktywnością i zarządzaniem czasem nie bierze się z chęci zdrowszego pokierowania biegiem naszego życia? To nie „kompuczas” nas prześladuje; czyni to raczej niewolnicze uzależnienie od przenośnych komputerów i smartfonów, które sprawiają, że roboczy dzień i roboczy tydzień nigdy się nie kończy. Moja decyzja, by nie nosić zegarka, była próbą wyzwolenia się od tego terroru.

Niemniej obwinianie o całe zło „sztucznego” czasu nadto wybiela rolę natury. Może były takie czasy, gdy czas pozostawał kwestią wyłącznie osobistego uznania, ale trudno sobie wyobrazić, jak dawno temu mogło to być. Rytm życia pańszczyźnianych chłopów w średniowieczu wyznaczało bicie wiejskich dzwonów; setki lat wcześniej mnisi budzili się, zanosili modły i leżeli krzyżem w rytm wydzwanianych godzin. Około 200 roku p.n.e. rzymski komediopisarz Plaut ubolewał nad rozpowszechnieniem się zegarów słonecznych, które „tak nieznośnie poszatkowały dzień na drobne kawałeczki”. Inkowie wykorzystywali skomplikowany kalendarz, by wyznaczać pory zasiewu i zbiorów oraz najstosowniejszy moment na składanie ofiar z ludzi (w kalendarzu tym rok składał się z osiemnastu 20-dniowych miesięcy plus jednego pięciodniowego okresu pechowego). Nawet ludzie prehistoryczni musieli zwracać uwagę na ilość światła dziennego na ścianach jaskiń, co pozwalało im efektywniej polować i wracać do siebie przed zmrokiem. Zachowania te były zapewne bliższe „rytmom przyrody”, ale trudno byłoby je krzewić jako modelowe dla kilku miliardów ludzi zamieszkujących Ziemię.

Po raz kolejny zerknąłem na plik papierów od dr Arias, na jej zegar biurkowy i na mój zegarek; nadszedł czas, by się zbierać. Z przeczytanych przeze mnie prac socjologów i antropologów wynikało, że czas jest „wytworem społecznym”. Długo uznawałem, że to coś w rodzaju sformułowania „sztucznie barwiony”, ale w tamtej chwili chyba wreszcie zrozumiałem, o co chodzi – czas jest zjawiskiem społecznym. I nie jest to jakaś jego przygodna cecha, tylko kwintesencja. Bez względu na to, czy rozpatrujemy czas w pojedynczej komórce czy w zbiorowiskach ludzkich, zawsze jest on motorem interakcji. Dowolny zegar ma sens tylko wtedy, jeśli – prędzej czy później i bardziej lub mniej wyraźnie – odnosi się do wskazań pozostałych zegarów wkoło siebie. Można się zżymać na czas i wielu z nas się zżyma. Ale bez zegara i wyeksponowania czasu każdy zżymałby się w milczeniu i w pojedynkę.



* * *




W Polsce jest to Laboratorium Czasu i Częstotliwości w Głównym Urzędzie Miar. [wróć]





DNI





I tak właśnie rozpoczął się ten trwający w nieskończoność dzień. Nużące byłoby opisywanie wszystkich szczegółów. Na pozór nic się nie zdarzyło, jednakże był to najdonioślejszy dzień w moim życiu. Przeżyłem tysiąc lat i wszystkie w męczarni. Niewiele zyskałem, dużo straciłem. A na koniec tego dnia – jeśli można mówić, że ma on koniec – mogłem tylko stwierdzić, że wciąż żyję. Zważywszy na okoliczności nie mogłem oczekiwać więcej.

– admirał Richard Byrd, Alone





Kiedy budzę się w nocy, w pierwszej chwili odczuwam pokusę, by zerknąć na zegarek, ale dobrze wiem, która jest godzina. Ta sama co zawsze: 4:00 lub 4:10, a przez pewien niepokojąco długi ciąg nocy dokładnie 4:27. Zresztą nawet bez patrzenia mogę się domyślić pory, choćby na podstawie szumu pracującego grzejnika czy po odgłosach bardzo nielicznych samochodów na ulicy. „Człowiek, który śpi, trzyma w krąg siebie nić godzin, porządek lat i światów – pisał Proust. – Radzi się ich instynktownie, budząc się, i doczytuje z nich w jednej sekundzie punkt ziemi, w którym się znajduje, czas, który upłynął aż do jego przebudzenia się”.

Wszyscy nieustannie to robimy, świadomie lub nie. Psychologowie nazywają to orientacją temporalną, a jest ona główną cechą czegoś, co można by nazwać dojrzałą percepcją czasu: stałą świadomością, która mniej więcej jest godzina, dzień czy rok, bez konieczności sprawdzania tego za każdym razem na zegarku czy w kalendarzu. W wielu badaniach próbowano ustalić, jak działa ten mechanizm. W jednym z doświadczeń eksperymentatorzy pytali przechodniów, jaki mamy dzień, albo podsuwali badanym zdanie do potwierdzenia lub zaprzeczenia („Dziś jest wtorek”) i zapisywali odpowiedź. Spostrzeżono, że ludzie szybciej odpowiadają poprawnie w trakcie weekendu lub tuż przed nim. Wielu formułowało odpowiedź retrospektywnie – „wczoraj był dzień x, to dziś musi być y” – a część „cofała się” od jutra. Co ciekawe, przyjmowana strategia zależała od tego, czy weekend właśnie minął, czy się zbliżał. W poniedziałki i wtorki ustalamy „dzisiaj” raczej na podstawie „wczoraj”, a im bliżej piątku, tym bardziej punkt odniesienia przenosi się na „jutro”.

Być może lokalizujemy się temporalnie dzięki odpowiednim „czasowym punktom orientacyjnym”. Orientujemy się względem weekendu, jakby była to wyspa rysująca się na widnokręgu, nieważne, czy z tyłu, czy z przodu, ważne, że pozwalająca odnaleźć się nam na morzu powszednich dni. (Warto tu zwrócić uwagę, jak często, mówiąc o czasie, używamy metafor przestrzennych: do kolejnego roku „jeszcze długa droga”, XIX stulecie to „odległa przeszłość”, a nasze urodziny już „się zbliżają” jak kolejna stacja). A może sporządzamy mentalną listę dni tygodnia, które mogą być dzisiaj, i wykreślamy kolejnych kandydatów, tak że w końcu zostaje jeden („Może dziś być czwartek, ale na pewno nie środa, bo w środy rano chodzę na siłownię, a dziś nie mam torby z rzeczami”). Żadna z tych teorii nie wyjaśnia w pełni, dlaczego nasz punkt orientacyjny przesuwa się mniej więcej w środku tygodnia – dlaczego skłonność do oglądania się wstecz zanika w miarę upływu dni. Bez względu zaś na to, którą metodą się posługujemy, taka orientacja zachodzi właściwie nieustannie w skali sekund, minut, dni i lat. Budzimy się ze snu, wychodzimy z kina, odrywamy się od wciągającej książki i myślimy: „Gdzie jestem? W jakim momencie?”. Przelotnie tracimy poczucie godziny i potrzebujemy chwili, by się odnaleźć.

To, że bez patrzenia wiem, która jest godzina w nocy, może też być kwestią prostej indukcji: zeszłej nocy była 4:27 i noc wcześniej też, więc zapewne tak jest i teraz. Ale dlaczego i skąd bierze się ta regularność? Nestor psychologii William James napisał: „Przez całe życie uderzała mnie nadzwyczajna powtarzalność momentu, w którym się budzę, noc po nocy, poranek po poranku – jeśli tylko szczęśliwie zrodzi się nawyk”. W takim momencie ze szczególną wyrazistością mam poczucie, że funkcjonuję na rzecz czegoś; że jest we mnie jakaś maszyna lub ja jestem duchem tej maszyny.

Tak czy tak, gdy duch ten zaczyna się zastanawiać, ma o czym myśleć – przede wszystkim o tym, jak mało zostało mi czasu na wykonanie wszystkiego, co bym chciał, i jak bardzo jestem już spóźniony. „Widzę w moim kalendarzu, że zbliża się umówiony moment nadesłania przez pana książki – pisze do mnie wydawca. – Chciałbym się dowiedzieć, jak toczy się praca”. A toczy się tak, że wziąłem się do pisania na kilka tygodni przed terminem, w którym żona, Susan, miała urodzić bliźniaki, nasze pierwsze i jedyne dotychczas dzieci. Z perspektywy oceniam, że ta zbieżność czasowa nie należała do najszczęśliwszych. Przyjaciele i krewni z humorem tłumaczyli mi, że jeśli mam jakieś problemy z dysponowaniem swoim czasem, nie powinienem się tym wcale przejmować, bo już wkrótce dzieci przejmą nad nim pełną kontrolę.

Wracając do wspomnianych chwil rozbudzenia w środku nocy, są one nie tylko zastanawiające, ale też kojące – wręcz ekspansywne. Będąc w nich, zdaje mi się, jakbym przebywał wewnątrz jaja. To porównanie przyszło mi do głowy którejś nocy tuż przed zaśnięciem. Zapisuję tę myśl w notesie leżącym przy łóżku i z zaskoczeniem oraz zachwytem o (jak mi się zdaje) 4:27 odnajduję się właśnie w tym stanie. Było to tak, jakbym zapadając w sen, zapadł się w głąb tego jaja i przebudził jako samo żółtko, otulone mięciutką poduszką teraźniejszości. Wiem, że ten stan nie potrwa wiecznie, że o świcie godziny i minuty znów nabiorą wyrazistości, a uczucie bezkształtnego czasu wyparuje lub oddali się poza mój zasięg. Znów znajdę się na zewnątrz tego jaja, szukając sposobu, by powrócić do niego wyobraźnią. Oto fundamentalny dylemat współczesnego życia: sen o bezgranicznym czasie śniony z wytłaczanki z jajkami. Ale to myśl na jutro. Na razie mój zegar przy łóżku tyka miarowo i cicho, jak odległy minutnik do gotowania jajek albo stłumione bicie serca.



Pewnego razu pewien człowiek wszedł do jaskini i nie wychodził z niej przez wiele dni i nocy. Pozostawał tam odcięty od naturalnego światła. Nie widział wschodów ani zachodów słońca, które wyznaczałyby „formalny” początek lub koniec dnia. Nie miał zegara ani żadnego innego urządzenia mierzącego upływ czasu. Człowiek w jaskini pisał, czytał Platona, sporo myślał o przyszłości. Bardzo długo pozostawał sam na sam z czasem – choć nie tak długo, jak mu się wydawało.

Tak w 1962 roku wyglądał pierwszy eksperyment czasowy Michela Siffre’a. Ten francuski geolog, wówczas dwudziestotrzyletni, niedawno odkrył podziemny lodowiec Scarasson w jaskini na południu Francji. Trwała zimna wojna i wyścig technologii kosmicznych; gorąco dyskutowanymi tematami były schrony przeciwatomowe i kapsuły kosmiczne. Jak wielu innych badaczy, Siffre zastanawiał się, jak człowiek radziłby sobie w takich warunkach izolacji od świata, odcięty od innych ludzi i słońca. Początkowo na penetrację jaskini chciał poświęcić dwa tygodnie. Ostatecznie postanowił, że zostanie pod ziemią przez dwa miesiące, by przebadać coś, co określił potem „motywem przewodnim mojego życia”. Chciał spróbować żyć „jak zwierzę” – jak ujął to w wywiadzie dla magazynu „Cabinet” w 2008 roku – „w ciemnościach, nie wiedząc, która jest godzina”.

Rozbił pod ziemią namiot, w którym miał śpiwór i posłanie. Kładł się spać, budził się i jadł, kiedy chciał, zapisując wszystko w swoim dzienniku. Korzystając z lampy zasilanej przez mały generator, mógł czytać, badać lodowiec i przemieszczać się. Było mu zimno i stale miał mokre stopy. Jedyny kontakt ze światem zapewniał mu telefon i Siffre regularnie dzwonił do swoich współpracowników na powierzchni z raportem o swoim pulsie i poczynaniach, oni jednak byli ściśle poinstruowani, by niczym nie zdradzić dnia tygodnia ani godziny.

Siffre wszedł do jaskini 16 lipca, planując pozostać w niej do 14 września. Ale zgodnie z jego kalendarzem już 20 sierpnia koledzy przekazali mu, że pobyt pod ziemią dobiegł końca i czas wracać na powierzchnię. Wydawało mu się, że upłynęło dopiero 35 dni – spania, budzenia się i obijania – ale według zegara na zewnątrz upłynęło ich 60. Czas gdzieś wyciekł.

Przypadkowo Siffre odkrył ważne zjawisko dotyczące biologii człowieka. Naukowcy co prawda zdawali sobie sprawę, że rośliny i zwierzęta korzystają z rytmu około 24-godzinnego, czyli rytmu okołodobowego. W 1729 francuski astronom Jean-Jacques d’Ortous de Mairan stwierdził, że heliotrop, otwierający liście o świcie i zamykający wieczorem, robi to nawet zamknięty w ciemnym schowku, co wskazywało, że ma jakieś naturalne pojęcie o tym, kiedy jest dzień, a kiedy noc. Niektóre kraby skrzypki w celu kamuflażu za dnia w regularnych odstępach czasu zmieniają kolor, z szarego na czarny i z powrotem, a dzieje się to nawet wtedy, gdy w ciągu dnia panują kompletne ciemności. Muszki owocówki wylęgają się z jaj o świcie, nawet jeśli poczwarki nigdy nie miały kontaktu ze światłem dziennym – przystosowanie to pozwala na wylęg w czasie, gdy powietrze jest najbardziej wilgotne, co zapobiega zbyt szybkiemu wyschnięciu skrzydeł. Wewnętrzny rytm okołodobowy nie jest identyczny z rzeczywistym rytmem światła i ciemności; u jednych organizmów rytm okołodobowy trwa dłużej niż doba, a u innych nieco krócej. Heliotrop trzymany przez długi czas w zamknięciu w końcu się „rozreguluje” względem naturalnego cyklu dnia i nocy; przypomina trochę pod tym względem mój mechaniczny zegarek (pozbawiony dostępu do sygnałów radiowych i satelitarnych, rozsiewających poprawny czas), który muszę codziennie nastawiać ręcznie.

W połowie XX wieku stało się jasne, że także ludzie mają wewnętrzny zegar, nadający rytm okołodobowy. W 1963 roku Jürgen Aschoff, szef Instytutu Psychologii Behawioralnej im. Maxa Plancka, zaadaptował dźwiękoszczelny bunkier na stację eksperymentalną. Monitorował w nim procesy fizjologiczne u ochotników, którzy przebywali tam tygodniami bez dostępu do zegarów. Eksperyment Siffre’a w jaskini Scarasson był jednym z pierwszych, który pokazał, że nasz rytm okołodobowy nie wynosi dokładnie 24 godziny. Poszczególne okresy dobowej aktywności Siffre’a znacznie się różniły, wynosząc od zaledwie 6 aż do 40 godzin. Średnio jednak jego cykl snu-aktywności wynosił 24,5 godziny. Różnica ta wkrótce doprowadziła do rozsynchronizowania jego cyklu dobowego z naturalnym na powierzchni, a doznane doświadczenie – samotnego zwierzęcia schwytanego w pułapkę z idée fixe swego życia – zaniepokoiło go. Miał zamiar zbadać wpływ, jaki skrajne odizolowanie wywiera na psychikę ludzką, a niechcący wyłonił się z jaskini jako pionier badań nad ludzką chronobiologią oraz – jak to później ujął – „na wpół oszalała, zwichrowana marionetka”.



Słowo time jest najczęściej używanym rzeczownikiem w amerykańskim angielskim. Kiedy jednak poprosi się naukowca badającego czas, by wyjaśnił, czym właściwie czas jest, nieodmiennie słyszy się pytanie, co konkretnie mamy na myśli przez „czas”.

Już z tego płynie pewna nauka. Można zacząć tak jak ja, uściślając, że chodzi o percepcję czasu, co uwypukla rozróżnienie między czasem zewnętrznym a naszym wewnętrznym pojęciem o nim. Dychotomia ta wskazuje na pewną hierarchię prawdy. Przede wszystkim jest czas, który odczytujemy na swoich zegarkach, ten, o którym myślimy jako o „prawdziwym” albo o „dokładnym”. Ale jest też nasza percepcja tego czasu, która bywa bardziej lub mniej precyzyjna w zależności od tego, na ile zgadza się ze wskazaniami mechanicznego zegara. W końcu doszedłem jednak do wniosku, że dychotomia ta, w ludzkiej skali, jest – jeśli nie pozbawiona sensu, to przynajmniej – mało pomocna w próbie zrozumienia, skąd się bierze czas i dokąd zmierza.

Nie wyprzedzajmy jednak wypadków. Warto zauważyć, że rozważania o tym, czy w ogóle możemy postrzegać czas, należą do najstarszych sporów w nauce. Większość psychologów i neurobiologów uważa, że to niemożliwe. Każdy z naszych pięciu zmysłów – smak, dotyk, zapach, wzrok i słuch – wykorzystuje określony narząd do wykrywania określonych zjawisk: dźwiękiem nazywamy wibrację powietrza, która wprowadza w drgania błonę bębenkową w uchu; widok powstaje wskutek podrażnienia odpowiednich fotoreceptorów w oku przez fotony itd. Ale nie mamy narządu służącego do wykrywania czasu. Przeciętna osoba (podobnie jak pies, szczur i większość zwierząt laboratoryjnych) potrafi wychwycić różnicę między dźwiękiem, który trwa 3 sekundy, a takim, który trwa 5 sekund. Mimo to naukowcy nie umieją wyjaśnić, jak mózg śledzi i mierzy czas z tak dużą dokładnością.

Żeby zrozumieć, czym jest czas od strony fizjologicznej, najpierw trzeba ustalić, do którego z różnych doświadczeń z nim związanych się odnosimy, a tych jest wiele. Po pierwsze, jest czasokres (czas trwania) – czyli zdolność do określenia, ile czasu upłynęło między dwoma wydarzeniami, a także możliwość przewidzenia, kiedy powinno nastąpić następne wydarzenie z serii. Po drugie, jest porządek czasowy – zdolność do rozpoznania czy też rozszyfrowania sekwencji, w jakiej dane zdarzenia wystąpiły. Po trzecie, istnieje zdolność do dokonywania rozróżnień między przeszłością, teraźniejszością i przyszłością; świadomość, że „jutro” to inny kierunek na osi czasu niż „wczoraj”. Jest też wreszcie, po czwarte, poczucie „bieżącości” – subiektywna świadomość, że czas przepływa przez nas „dokładnie teraz”, cokolwiek to znaczy.

Nie będzie zaskoczeniem, że rozważania na temat czasu często gmatwają się dlatego, iż używamy tego samego słowa na opisanie wielowymiarowego doświadczenia. Dla konesera nauki rzeczownik „czas” jest takim samym ogólnikiem jak dla konesera trunków „wino”. Liczne z naszych umiejętności związanych z czasem – zdolność oceny czasokresu, zdolność do odróżniania przeszłości i przyszłości, a także zdolność do oceny jednoczesności – odczuwamy jako tak elementarne, oczywiste czy wręcz instynktowne, że zbędne się może wydać ich rozgraniczanie. Ale warto zauważyć, że jest tak tylko z perspektywy dorosłego. Z psychologii rozwoju wynika, że oswajamy się z czasem stopniowo. Jedno z pierwszych spostrzeżeń dokonuje się u ludzi już w pierwszych miesiącach życia, gdy uczymy się odróżniać „teraz” od „nie teraz” – choć zaczątki tej zdolności pojawiają się jeszcze wcześniej, w życiu płodowym. Mniej więcej do czwartego roku życia większość dzieci wciąż jeszcze nie potrafi bezbłędnie rozróżniać „przed” i „po”. Oczywiście w miarę dorastania dociera do nas aż nadto wyraźnie, że „strzałka czasu” wskazuje tylko w jedną stronę. Jednak nasza wiedza o tym nie występuje a priori, jak sugerował Kant. Czas wnika do nas z zewnątrz, a proces jego zagnieżdżania się w nas trwa długie lata.



Myślimy o czasie nieustannie: stale oceniamy, ile coś trwało lub trwa, myślimy o wczoraj i o jutrze, rozróżniamy „przed” i „po”. Zanurzamy się w czasie, antycypując, wspominając, komentując jego upływ. Są to głównie świadome doświadczenia i o ile wiadomo, dostępne jedynie naszemu gatunkowi. Ale schodząc nieco głębiej odkryjemy niewymagający myślenia biologiczny rytm okołodobowy, przenikający wszystkie formy życia od niemal 4 miliardów lat. Jak na zjawisko biologiczne niezawodność jego mechanizmu jest doprawdy zaskakująca. W ciągu dwóch ostatnich dekad naukowcy uczynili spore postępy w rozszyfrowywaniu jego genetycznego i biochemicznego podłoża. Spośród wszystkich tykających w nas zegarów rytm okołodobowy poddano zdecydowanie najwnikliwszym badaniom. Jeśli studia nad różnymi aspektami postrzegania czasu przez ludzi porównać do wyprawy w nieznane, zaczyna się ona na utwardzonej drodze i w pełnym świetle dnia (to właśnie nasza znajomość mechanizmów rytmów okołodobowych), ale kończy gdzieś na błotnistej ścieżce w mrokach zapadającego wieczoru.

Rytm okołodobowy kojarzy się zazwyczaj z cyklem aktywności i snu. To jednak dość mylące, bo choć rytm okołodobowy wpływa na nasz wzorzec snu, jednocześnie to, jak sypiamy, w dużej mierze podlega naszej świadomej kontroli. Możemy postanowić, by kłaść się do łóżka wcześnie wieczorem i wcześnie rano wstawać albo żyć jak sowa, sypiając w dzień i pracując w nocy, czy nawet odmawiać sobie snu przez kilka dni. Znacznie trudniej jest przegłosować swój rytm okołodobowy, zresztą gdyby było inaczej, nie można by było na nim polegać.

Adekwatniejszym sposobem śledzenia rytmów okołodobowych, przynajmniej u ludzi, jest pomiar temperatury ciała. Choć przyjmujemy, że w normalnych warunkach wynosi ona 36,6°C, jest to tylko średnia. W ciągu doby temperatura może się zmieniać nawet o cały stopień; waha się, osiągając najwyższą wartość późniejszym popołudniem, a najniższą o świcie, tuż przed obudzeniem. Dokładne wartości temperatury i ich rozkład czasowy różni się u poszczególnych ludzi, zależnie m.in. od aktywności fizycznej i stanu zdrowia. Niemniej u każdego występują codzienne cykliczne wahania temperatury ciała.

Ścisłe rytmy okołodobowe wpływają także na wiele innych aspektów naszej fizjologii. W stanie naszego spoczynku serce bije szybciej lub wolniej w zależności od pory doby (różnica ta może wynosić nawet 20 uderzeń na minutę). W obrębie 24 godzin zmienia się też ciśnienie tętnicze; najniższe jest pomiędzy drugą a czwartą w nocy i rośnie w ciągu dnia, największą wartość osiągając około południa. W nocy oddajemy mniej moczu niż w dzień nie tylko dlatego, że mniej pijemy, lecz także ze względu na regulację hormonalną nerek (która częściowo zależy od rytmu okołodobowego).

Można by ustalać grafik swoich zajęć zgodnie z rytmem okołodobowym. Najlepszy czas reakcji i najlepsza koordynacja fizyczna przypadają na wczesne popołudnie. Serce działa najwydajniej, a mięśnie kurczą się z największą mocą około piątej, szóstej po południu. Próg odczuwania bólu jest najwyższy wcześnie rano (to dobra pora na zabiegi dentystyczne!). Alkohol metabolizujemy najwolniej w nocy, od dziesiątej wieczorem do ósmej rano, zatem ten sam drink dłużej utrzymuje się we krwi w nocy niż w dzień, bardziej nas odurzając. Komórki skóry dzielą się najszybciej między północą a czwartą nad ranem, podczas gdy zarost rośnie szybciej w ciągu dnia. Ktoś, kto goli się wieczorem, budzi się z twarzą niemal jak niemowlak, nie mając po nocy odpowiednika „popołudniowego zarostu”.

Rytmy okołodobowe wpływają na nasze zdrowie. Udary mózgu i zawały serca zdarzają się najczęściej przed południem, gdy ciśnienie krwi najszybciej rośnie. Ponieważ stężenie wielu hormonów znacząco zmienia się w ciągu doby, efektywność działania wielu leków różni się zależnie od pory ich przyjęcia (z czego zdaje sobie sprawę coraz więcej lekarzy i pielęgniarek). Pod wieloma względami to samo dotyczy zwierząt. W pewnym niewydarzonym eksperymencie teoretycznie śmiertelna dawka adrenaliny uśmiercała odpowiednio 6 i 72 procent szczurów w zależności od pory, kiedy im tę dawkę podano. Niektóre insektycydy działają najlepiej po południu.

Rytmy okołodobowe oddziałują też na nasz nastrój i zdolności umysłowe. Uczestników pewnego eksperymentu poproszono, aby w ciągu pół godziny zaznaczyli w gazecie możliwie jak najwięcej liter „e”; okazało się, że najgorzej szło to o ósmej rano, a najlepiej o wpół do dziewiątej wieczorem. Także uwaga i czujność wykazują zależność od rytmów okołodobowych. Największe są wtedy, gdy temperatura naszego ciała jest najwyższa; gorzej jest, gdy temperatura spada. U większości ludzi temperatura ciała jest najniższa tuż przed świtem. Jednym ze skutków jest to, że pracujący w nocy są dalece mniej produktywni, niż im się wydaje. Między trzecią a piątą rano najwolniej reagują na sygnały ostrzegawcze i najczęściej zdarza im się źle odczytać wskazania urządzeń. Matematyk Steven Strogatz zauważył, że katastrofy w Czarnobylu, Bhopalu, Three Mile Island oraz tankowca Exxon Valdez, których przyczyną był błąd ludzki, zdarzyły się w godzinach, które pracownicy określają jako „czas zombie”. Jako gatunek jesteśmy zastanawiająco chętni kusić te zombie, a nauka dostarcza coraz więcej dowodów na przykre konsekwencje tego flirtu.



Zegar to coś, co tyka. Właściwie tyknięciem może być niemal wszystko, pod warunkiem że jest powtarzalne i stabilne: wibracja atomów, poruszające się wahadło, planeta obracająca się wokół własnej osi czy wędrująca po orbicie wokół Słońca. Tykać może nawet grudka węgla. Zwykłe atomy węgla zawierają sześć protonów i sześć neutronów (tzw. węgiel-12, 12C), choć jeden na mniej więcej bilion ma jądro składające się z sześciu protonów i ośmiu neutronów (14C). W organizmach żywych stosunek 14C do 12C jest stosunkowo stały, jednak coraz bardziej zmniejsza się po śmierci organizmu, w miarę jak zachodzi rozpad 14C do 14N. Ten następuje średnio raz na 5700 lat. Dysponując tą wiedzą o tempie rozpadu 14C oraz znając stosunek 14C do 12C w danej grudce węgla, możemy oszacować jej wiek w dziesiątkach tysięcy lat. Węgiel, lub dowolna zawierająca go skamieniałość, to zegar odmierzający eony.

To, czy zegar – planeta, wahadło, atom, kamień – liczy swoje tyknięcia, należy do najstarszych zagadnień filozoficznych. Zegar słoneczny pozwala śledzić wędrujący po nim cień; godzinę można odczytać dzięki numerom zaznaczonym w odpowiednich miejscach. Ale czy zegar odlicza godziny, czy my to robimy? Czy czas istnieje niezależnie od umysłu osoby, która go śledzi? „Słusznie można zapytać, czy w razie nieistnienia duszy czas istniałby, czy nie istniał – rozmyślał Arystoteles – bo jeśli nie byłoby żadnego liczącego, nic nie mogłoby być też liczone”. To jak koan o drzewie upadającym w lesie: czy grudka węgla jest zegarem, jeśli nie ma naukowca, który zmierzyłby stosunek 14C do 12C? Augustyn miał sprecyzowany pogląd na tę sprawę: czas zawiera się w samym akcie pomiaru, co oznacza, że jest właściwością ludzkiego umysłu. Echo tego poglądu można usłyszeć w opinii fizyka Richarda Feynmana, który zauważył, że słownikowa definicja czasu kręci się wokół własnego ogona: czas to pewien okres, czyli przedział czasu. Fizyk dodał do tego: „Tak naprawdę liczy się nie to, jak go definiujemy, ale jak go mierzymy”.

W wypadku rytmu okołodobowego tym, co tyka, jest zawartość komórki – geny, białka i toczony przez nie dialog. Każda żywa komórka zawiera DNA, ściśle upakowane, skręcone nici, materiał genetyczny. U eukariotów, czyli olbrzymiej grupy organizmów, do której zaliczamy zwierzęta i rośliny, DNA w większości jest zamknięte w jądrze komórkowym. Nici DNA są ze sobą połączone na podobieństwo dwóch części zamka błyskawicznego, formując podwójną helisę. Same nici zbudowane są z małych cegiełek, nazywanych nukleotydami, ułożonych w sekwencje genów o różnej długości. DNA jest strukturą bardzo dynamiczną. Stale gdzieś się „rozpakowuje”, otwierając dostęp do określonych genów. Na ich matrycy powstaje coś w rodzaju roboczych kopii, które są wysyłane następnie do cytoplazmy, gdzie według zapisanych w nich instrukcji powstają najróżniejsze białka. Wyobraźmy sobie zapracowanego projektanta mieszkającego na wyspie i wysyłającego plany techniczne do wytwórcy na kontynencie, który na ich podstawie konstruuje różne automaty.

Większość genów koduje białka, które pełnią w komórce najróżniejsze funkcje: wchodzą w skład określonych cząsteczek, przeprowadzają reakcje metaboliczne, naprawiają uszkodzenia. Ale geny kodujące rytm okołodobowy – a istnieją dwa główne geny, które za to odpowiadają – są inne. Kodują bowiem parę białek, które gromadzą się w cytoplazmie, a potem sukcesywnie wnikają do jądra komórkowego, gdzie przyczepiają się do włączników wspomnianych genów, ustawiając je w położeniu „wyłącz”. Upraszczając, nasz wewnętrzny zegar sprowadza się w zasadzie do dwóch genów, które za sprawą kilku pośredników w końcu same się wyłączają. W tym przypadku projektant nie wysyła planów technicznych, tylko wrzuca do morza butelki z wiadomościami do siebie samego na przyszłość. Gdy w morzu pływa wreszcie dostatecznie dużo takich butelek, któraś przypłynie z powrotem i projektant czyta: „Pora na drzemkę”.

Kiedy projektant idzie spać i geny zegarowe są wyłączone, nie powstają nowe białka na ich podstawie. Te, które zostały już wyprodukowane, podlegają stopniowemu rozkładowi w cytoplazmie i przestają napływać do jądra komórkowego, co w końcu znosi blokadę na włącznikach genów zegarowych i wrzucanie butelek z listem zaczyna się od nowa. Dzieje się tak w koło Macieju i wygląda na to, że przyroda i dobór naturalny lubi właśnie tego rodzaju rozwiązanie. Istotny jest nie tyle produkt, lecz sam okres wytwarzania go: cykl, w którym geny zegara są włączane, potem wyłączane i znowu włączane, trwa średnio 24 godziny. Faktycznym owocem tego procesu nie jest cząsteczka, lecz przedział czasowy. W gruncie rzeczy rytm okołodobowy jest rozmową – pomiędzy DNA i białkami – której przebieg trwa około doby. Ten wewnętrzny zegar tykałby nawet wtedy, gdyby jego posiadacz – człowiek, mysz, muszka owocówka, kwiat – był przetrzymywany przez całe dnie w ciemnościach. Jednocześnie jednak, ponieważ cykl ten nie trwa dokładnie tyle, co doba ziemska, z czasem będzie coraz bardziej od niej odstawał. Regularna ekspozycja na światło słoneczne resetuje zegar okołodobowy. Światło słoneczne odgrywa więc w naszym przykładzie rolę moderatora wspomnianej rozmowy, codziennie włączając się do niej, by zadbać o przestrzeganie planu, lecz nie wcinając się co chwila.

To, że nasz wewnętrzny zegar odmierza akurat około 24 godzin, jest fascynujące także z tego względu, że większość biochemicznych reakcji w żywej komórce przebiega na ogół w ułamku sekundy. W praktyce w rozmowie toczącej się między genami zegarowymi w jądrze komórkowym i powstałymi według nich białkami w cytoplazmie bierze udział cała masa innych cząsteczek białkowych, kodowanych przez inne geny. Może więc porównanie z dyskusją nie jest całkiem trafne, a lepiej byłoby przywołać grę w głuchy telefon. Nasz projektant nadal śle wiadomości do samego siebie, ale po drodze jest mnóstwo pośredników – różnych fachowców, doręczycieli, woźnych. Wreszcie wiadomość dociera jednak do adresata; zabrało to akurat 24 godziny!

Duża część naszej wiedzy naukowej o rytmie okołodobowym pochodzi z badań nad zwierzętami. W latach sześćdziesiątych klasyczne już doświadczenia Seymoura Benzera i Ronalda Konopki pokazały, że aktywność muszek owocówek wykazuje cykliczną zmienność w ramach 24 godzin. Jednak u przedstawicieli niektórych szczepów rytm ten był znacząco dłuższy lub znacząco krótszy. Odpowiednio krzyżując muszki z różnych szczepów i majstrując w DNA, biolodzy zidentyfikowali geny zaangażowane w regulację zegara wewnętrznego i opisali mechanizm jego działania. Dwa geny, nazwane odpowiednio per i tim (od period i timeless, czyli „okres” i „bezczasowy”), kodują białka nazwane PER i TIM. Te łączą się ze sobą, tworząc jedną wielką molekułę; kiedy w cytoplazmie komórki nagromadzi się jej odpowiednio dużo, właśnie ona wnika do jądra komórkowego i wyłącza geny per oraz tim.

Późniejsze badania pokazały, że podobny zegar z podobnymi komponentami występuje u myszy, choć spotykamy się tu z dodatkowymi wariantami kluczowych genów i białek. Te same komponenty genetyczne zostały też wykryte w komórkach ludzkich. W gruncie rzeczy wszystkie zwierzęta, od mrówek i pszczół do reniferów i nosorożców, mają wewnętrzne zegary, których budowa opiera się na tym samym schemacie. Zegar regulujący cykl okołodobowy mają też rośliny. Według jego wskazań wiele gatunków uruchamia na przykład wytwarzanie chemicznych związków obronnych, tak by przygotować się na poranny atak owadów; kiedy zegar funkcjonuje poprawnie, rośliny są odporniejsze. Z kolei Janet Braam, specjalistka biologii komórkowej z Rice University, wraz ze współpracownikami odkryła, że zegary wewnętrzne kapusty i borówki amerykańskiej działają jeszcze sporo po zebraniu roślin z pola. Jednak w jednostajnym oświetleniu sklepowym – lub w ciemnościach chłodni – zarówno ich rytmy dobowe, jak i cykliczna produkcja związków chemicznych zaczynają zanikać, co sprawia, że rośliny stają się bardziej podatne na atak owadów, a może nawet częściowo tracą smak i wartości odżywcze. Zmieniamy w ten sposób nasze warzywa… no właśnie, w warzywa.

Nawet poślednie, choć dobrze przebadane naukowo grzyby z rodzaju Neurospora, czyli pleśnie wyrastające na chlebie, korzystają z zegara wyznaczającego rytm okołodobowy. Wiele wspólnych cech zegarów roślin i zwierząt jest na tyle zbliżonych, że część naukowców uważa nawet, iż zegar ten działał u wczesnych organizmów wielokomórkowych już 700 milionów lat temu. O 4:27 nad ranem przynosi mi to ukojenie, kiedy rozmyślam o swojej świadomości i śmiertelności. Należę do prawdopodobnie jedynego gatunku, który potrafi przewidzieć swój koniec. Trawa przed moim domem szykuje się na wschód słońca, nie przejmując się widmem mojej kosiarki. Kiedy się budzę, budzą się też pszczoły, budzi się kwiat na dalekiej roślinie, z której powstanie kawa do mojego ekspresu, budzi się pleśń kolonizująca kromkę chleba zostawioną na blacie w kuchni. Wszyscy odziedziczyliśmy zegar, podpowiadający nam, która godzina i pozostawiający z czasem tylko tych, którzy potrafią to wykorzystać (i właściwie docenić).



Kiedy chcemy wiedzieć, która jest godzina, patrzymy na budzik przy łóżku, na zegarek na ręku, pytamy się o nią wzajemnie.

Wszystko dobrze, póki nie zerkniemy na drugi zegar, który nieuchronnie nie zgadza się z pierwszym. Któremu wtedy wierzyć? Zaczynamy szukać trzeciego, który ma odegrać rolę arbitra; może będzie nim zegar na wieży ratusza, zegar w portierni biurowca albo w gabinecie dyrektora szkoły, do którego podłączone są dzwonki wzywające na lekcje. Żebyśmy wszyscy byli punktualni, musimy być zsynchronizowani. Życie staje się sztuką przystosowywania się do godziny innych.

Dokładnie tak samo przebiega to w komórkach naszego organizmu. W latach siedemdziesiątych okazało się, że funkcję głównego zegara odpowiadającego za rytmy biologiczne pełnią u ssaków jądra nadskrzyżowaniowe, parzyście rozłożone skupiska około dwudziestu tysięcy wyspecjalizowanych neuronów w podwzgórzu, blisko podstawy mózgu. Wyładowują się one unisono w rytmie okołodobowym. Ich nazwa wynika z umiejscowienia tuż nad tzw. skrzyżowaniem wzrokowym, w którym zbiegają się włókna nerwu wzrokowego z oka prawego i oka lewego (dogodne miejsce do czerpania informacji o świecie zewnętrznym). Jądra te regulują dzienny cykl wzrostu i spadku temperatury ciała, ciśnienia tętniczego, tempa podziałów komórkowych i innych procesów fizjologicznych. Zegar ten jest resetowany światłem dziennym, ale dyktuje też swój własny rytm; gdybyśmy przebywali w ciemnej jaskini lub byli stale skąpani w jasnym świetle, utrzymywałby on w naszym organizmie cykl 24,2-godzinny, czyli bardzo bliski, lecz nie identyczny z dobą. Po usunięciu jąder nadskrzyżowaniowych laboratoryjnym gryzoniom lub małpkom sajmiri dochodziło u nich do stopniowej desynchronizacji organizmu. Temperatura ciała, wydzielanie hormonów, okresy zwiększonej aktywności przestawały wykazywać rytm okołodobowy i pozbawione wspólnego zegara nie były wzajemnie powiązane. Chomiki w takim stanie nie mogą spać i nabawiają się cukrzycy; wykazują niezborność i dezorientację. Natomiast po ponownym wszczepieniu im jąder nadskrzyżowaniowych zwierzęta odzyskiwały własny zegar (aczkolwiek w postaci zegara dawcy).

Wspomniane skupiska komórek nie są jedynym zegarem w naszym organizmie. W ciągu ostatniej dekady okazało się, że właściwie każda komórka dysponuje swoim zegarem okołodobowym. Poszczególne komórki mięśniowe, tłuszczowe, trzustki, wątroby, płuc i serca, a także całe narządy korzystają ze wskazań własnych zegarów. W badaniu obejmującym dwudziestu pięciu pacjentów po przeszczepie nerki ustalono, że u siedmiu nowa nerka ignorowała zegar dobowy biorcy, wykazując rytm wydzielniczy, którego trzymała się przedtem u dawcy. U pozostałych osiemnastu pacjentów natomiast nerki zsynchronizowały się z zegarem gospodarza, ale na odwrót – przeszczepiona nerka wykazywała największą aktywność wtedy, gdy najmniej aktywna była druga, i vice versa.

Rytm okołodobowy wpływa nawet na aktywność genów – wytwarzających białka, zarządzających działaniem naszych komórek, obsługą komórkowej „sieci energetycznej” i w ostatecznym rozrachunku przyczyniających się do określania naszej tożsamości. Jeszcze około dziesięciu lat temu tylko niewielki procent genów uważano za zależny od tego rytmu. Obecnie jednak wygląda na to, że może dotyczyć ich wszystkich. Nosimy w swoich organizmach biliony zegarów.

Każdy z nich jest potencjalnie autonomiczny – ma swój własny rytm, a odcięty od innych działałby samodzielnie, wykazując cykl bardzo bliski okołodobowemu. Co więcej, tylko nieliczne z tych zegarów oscylują w tej samej fazie; badanie aktywności około tysiąca genów w komórkach serca i wątroby myszy wykazało, że ich aktywność zmienia się w rytmie okołodobowym, ale nie jednolicie. Wyobraźmy sobie orkiestrę: smyczki (skrzypce, altówki, wiolonczele, kontrabasy) wykonują wielogłosowy motyw muzyczny; sekcja dęta wchodzi z kontrapunktem; w tle pomrukują instrumenty perkusyjne, od czasu do czasu stawiając akcent gongiem. Bez dyrygenta wyszedłby z tego tylko jazgot. U ludzi i u wielu innych ssaków dyrygentem tym są właśnie jądra nadskrzyżowaniowe. Wystukują nadrzędny rytm i przekazują go przez hormony i neuroprzekaźniki do rozproszonych w organizmie zegarów peryferyjnych, koordynując ich działanie. Żeby być użyteczny, zegar musi przedstawiać swoje wskazania sąsiednim zegarom lub przynajmniej słuchać i przyjmować, co inne mają do powiedzenia. Zegar jest więc koncertem, grupową dyskusją, interaktywną opowieścią. Nie nosisz po prostu w sobie biliona zegarów; w sumie cały jesteś zegarem.

Jednak ten całościowy zegar cielesny także nie jest zegarem doskonałym, a przynajmniej nie sam z siebie. Żeby był poprawnie zsynchronizowany z 24-godzinnym rytmem dnia i nocy, musi być resetowany, najlepiej codziennie, według danych ze świata zewnętrznego. Zdecydowanie najważniejszą składową spośród tych danych jest światło słoneczne, a u ludzi, podobnie jak u wszystkich ssaków i generalnie u większości zwierząt, bramą dla światła jest oko. Jeśli uznajemy, że jądra nadskrzyżowaniowe są dyrygentem orkiestry, oko jest jego metronomem, przekładającym czas fizyczny na język zrozumiały dla fizjologii. Od tylnej powierzchni gałki ocznej do jąder nadskrzyżowaniowych prowadzi osobny szlak nerwowy, tzw. droga siatkówko-podwzgórzowa. Kiedy oko rejestruje światło dzienne, odpowiedni sygnał dociera do dyrygenta, który daje znak, by rozpoczynać symfonię od początku.

Proces ten, nazwany „trenowaniem” (entrainment), jest niezbędny do właściwej koordynacji wszystkich równocześnie pracujących zegarów w naszym ciele. Ale dyrygent nie działa pod wpływem dowolnego impulsu, dowolnego światła. Po wieloletnich badaniach wiemy dziś, jaka długość fali świetlnej działa najbardziej efektywnie, jaki jest optymalny czas ekspozycji i o jakiej porze doby. Za pomocą specjalistycznych urządzeń emitujących światło o danej długości fali w laboratoriach snu można „przeprogramować” ludzi tak, by funkcjonowali według „doby” liczącej 26 czy 28 godzin – albo by budzili się o północy i kładli spać w południe. Jeśli zaś korzystamy tylko ze swojego naturalnego oprzyrządowania, trenujemy swoje zegary do długości zwykłej doby i „tykania” kolejnych obrotów Ziemi wokół własnej osi. Mój telefon komórkowy synchronizuje swój zegar z resztą świata, wysyłając sygnał do orbitującego nad nami satelity, wyposażonego we własny superdokładny zegar, a następnie czeka na odpowiedź. Żeby wyregulować zegar w moim mózgu, wystarczy, że otworzę oczy i wpuszczę światło dzienne.





Pewnego razu pewna komórka znalazła się w jaskini i nie opuszczała jej przez wiele dni i nocy. Tak było ze mną; tak było z tobą. Tak było z moimi synami Leo i Joshuą w miesiącach przed ich narodzeniem się.

Czy to my, przychodząc na świat, zanurzamy się w strumieniu czasu, czy może czas się rodzi w nas? Odpowiedź jak zawsze zależy od tego, co rozumiemy przez czas – ale tym razem także od tego, co rozumiemy przez słowo „my” i od kiedy właściwie możemy tak się nazwać. Zacznijmy od pojedynczej żywej komórki: zamkniętego układu reakcji i interakcji biochemicznych, łańcuchów energii, wymian jonowych, sprzężeń zwrotnych, rytmicznej ekspresji genów. Sumę tych aktywności można mierzyć, śledząc nieznaczne zmiany potencjału elektrycznego komórki w czasie. Z jednej komórki powstają dwie, potem tysiące, wreszcie rozpoznawalny zarodek. Około 40–60 dni po zapłodnieniu pojawiają się komórki, które staną się jądrami nadskrzyżowaniowymi. Powstają w jednej części rozwijającego się mózgu, a następnie, mniej więcej w połowie ciąży, przemieszczają się do podwzgórza. U pawianów, których rozwój płodowy jest podobny do ludzkiego, komórki jąder nadskrzyżowaniowych zaczynają samodzielnie oscylować pod koniec ciąży; aktywność metaboliczna komórek cyklicznie rośnie i spada w okresie około 24 godzin. Bez udziału światła dziennego doszło więc do wytworzenia czegoś podobnego do rytmu okołodobowego. Komórki zorganizowały się okołodobowo.

Ludzkie płody wykazują wyraźną aktywność okołodobową na jeszcze wcześniejszym etapie ciąży – mniej więcej około dwudziestego tygodnia, miesiąc po tym, jak komórki tworzące jądra nadskrzyżowaniowe zadomowią się w swym miejscu docelowym. Tempo pracy serca i tempo oddechu1 oraz wytwarzanie określonych neurosteroidów zaczyna zmieniać się w rytmie 24-godzinnym. Jednak płód nie jest odcięty od świata tak jak rozsynchronizowany francuski speleolog zdany tylko na swój czas endogenny. Aktywność okołodobowa rozwijającego się dziecka jest zharmonizowana z naturalnym cyklem dnia i nocy, mimo że płód przebywa w ciemnościach, a droga siatkówkowo-podwzgórzowa, przez którą informacja o świetle dziennym dociera do głównego zegara, jeszcze nie powstała. Jak więc informacja tam trafia?

Dzięki matce. Wśród wielu składników odżywczych i substancji przekazywanych przez łożysko są dwa związki – neuroprzekaźnik dopamina i hormon melatonina – odgrywające kluczową rolę w synchronizowaniu wewnętrznego zegara płodu z czasem zewnętrznym. Receptory dla obu związków pojawiają się na neuronach jąder nadskrzyżowaniowych niemal od początku ich istnienia in utero. Budząc się w nocy, nieraz wyobrażałem sobie, że życie w łonie matki musi być lepsze niż to obecne – nie tyka tam żaden zegar, nie przebija się nawet żadna myśl o tykaniu; płód unosi się w przestrzeni poza czasem, niespieszny i niewinny. Tymczasem to czysta fikcja, embrion stale otrzymuje informacje o tym, jaka jest pora doby.

Co płód zyskuje dzięki dowiadywaniu się tego z drugiej ręki? Jedna z potencjalnych korzyści, jak przypuszczają naukowcy, ujawnia się wkrótce po przyjściu na świat. Ssaki żyjące w norach – krety, myszy, wiewiórki ziemne – nie mają kontaktu z światłem słonecznym przez długie dni, a nawet tygodnie po narodzinach. Gdyby miały dostosowywać się do rytmu okołodobowego, dopiero po raz pierwszy wychodząc na powierzchnię, padałyby łatwym łupem drapieżników. Być może więc zarówno w ich wypadku, jak i w naszym doświadczanie rytmu okołodobowego w łonie matki pozwala na lepszy start; to kurs przygotowujący do wkroczenia w świetlaną rzeczywistość.

Jednak wewnętrzny zegar jest niezbędny także w procesie organizowania środowiska wewnętrznego. Już podczas rozwoju embrionalnego zwierzę jest złożonym systemem miliardów zegarów okołodobowych, tykających w komórkach, genach oraz w rozwijających się narządach i wykonujących swe zadania niemal 24 godziny na dobę. Bez zegara centralnego – zapewnianego w życiu płodowym przez matkę, a potem przez własne jądra nadskrzyżowaniowe – różne podukłady nigdy nie rozwinęłyby się prawidłowo ani nie mogłyby harmonijnie ze sobą współpracować. Gdyby żołądek zdecydował się trawić o pierwszej po południu, a enzymy trawienne zostałyby wydzielone dopiero godzinę później, trawienie nie byłoby zbyt efektywne. Matczyny zegar zapewnia płodowi niezbędne uporządkowanie rozmaitych procesów – „stan wewnętrznego porządku czasowego”, jak ujęto to w pewnym artykule naukowym – aż do momentu, gdy wewnętrzny zegar dziecka zacznie wykonywać to zadanie samodzielnie. Ponadto integruje on fizjologię płodu z fizjologią matki, umożliwiając obojgu jedzenie, trawienie i wykonywanie innych procesów metabolicznych według tego samego grafiku. Płód, będący aż do porodu częścią ciała matki, można uznać za kolejny zegar, o którego regulację jej organizm musi się zatroszczyć.

Rytm okołodobowy matki może też służyć płodowi jako budzik. Naukowcy odkryli związki między rozpoczęciem porodu u wielu ssaków a rytmem okołodobowym. Na przykład u szczurów wydanie na świat potomstwa następuje zwykle w ciągu dnia – będącego dla tych zwierząt odpowiednikiem naszej nocy – ale w laboratorium można akcję porodową przyspieszyć lub spowolnić, skracając lub wydłużając ekspozycję matki na światło. W USA większość porodów domowych odbywa się w nocy, między pierwszą a piątą nad ranem. (W szpitalach najwięcej dzieci rodzi się w dni powszednie między ósmą a dziewiątą rano, prawdopodobnie ze względu na porody indukowane i cesarskie cięcia, które planuje się tak, by zoptymalizować pracę personelu). Wnioski płynące z badań na zwierzętach wskazują z kolei, że także płód uczestniczy w ustalaniu terminu porodu. Ostatniego dnia życia płodowego główny zegar w mózgu dziecka, który jest już do tej pory w pełni zsynchronizowany z dobą słoneczną, uruchamia kaskadę sygnałów neurochemicznych, które kończą się rozpoczęciem porodu. Młody zegar, uprzednio skryty w cieniu i peryferyjny, wybija się na niepodległość i ogłasza swoje wyzwolenie.



Leo i Joshua przyszli na świat sześć i pół tygodnia przed czasem, w Dzień Niepodległości czwartego lipca, w odstępie 4 minut od siebie. Noworodki to przedziwne stworzenia – zaszokowane, krzyczące, pokryte białawą mazią. Wspominając ten moment, mogę śmiało powiedzieć, że kiedy nasi chłopcy pojawili się w szpitalnej sali, przypominali dwie na wpół oszalałe, zwichrowane marionetki. Ale nie ma się czemu dziwić. Przez kilka miesięcy aż do tej chwili mieli intymny kontakt z czasem, docierał do nich w neuroprzekaźnikowej kąpieli dostarczanej przez łożysko. Teraz dwóch młodziutkich ludzi desperacko rozgląda się za budzikiem przy łóżku – Która godzina? – ale nigdzie nie może go dostrzec.

Rzecz jasna ich nowy zegar – zegar uniwersalny – lśnił już nad nimi pod postacią światła (wprawdzie o drugiej w nocy było to sztuczne światło szpitalne, ale w ciągu kilku godzin mieli ujrzeć naturalne). Kiedy Michel Siffre opuścił jaskinię i ponownie ujrzał światło dzienne, skorzystał z dobrodziejstw swojego dojrzałego, rozwiniętego już zegara okołodobowego. Kilka dni po powrocie na łono cywilizacji jego rytm snu i czuwania mniej więcej się unormował i badacz ponownie zsynchronizował się ze swoimi znajomymi, rodziną i resztą świata. Jednak noworodek przychodzi na świat wyposażony w zegar jeszcze nie w pełni sprawny. Rodzi się zsynchronizowany z matką, a później, przez kilka pierwszych tygodni w jasnym świetle dnia zstępuje do temporalnego chaosu, wciągając do niego swą nową rodzinę.

Wyjaśniałoby to naszą sytuację w kilku pierwszych tygodniach po narodzinach chłopców (na tyle, na ile to pamiętam). Wszyscy spaliśmy tak mało i tak nieregularnie, że moja pamięć robocza niemal przestała działać. Przypominam sobie, że kilka razy po północy próbowałem oglądać Francuskiego łącznika i karmić bliźniaki butelką, ale kompletnie nie pamiętam, o co właściwie w tym filmie chodziło. Był tam mężczyzna z brodą i pościg w metrze, a także Gene Hackman w kapeluszu z szerokim rondem, ale to tyle. Podobnie jak Siffre, z trudnością mogłem przypomnieć sobie, co robiłem poprzedniego dnia albo ile czasu upłynęło od ostatniego poranka czy wieczoru. I w ogóle czy na pewno jest już nowy dzień…? Cały ten okres przypominam sobie jak przez mgłę jako czas permanentnego niedospania i półprzytomności. Kiedy po kilku miesiącach odzyskaliśmy z Susan zdolność do myślenia, stwierdziliśmy, że czas „stał w miejscu” oraz „leciał jak szalony” – i obie te oceny były równie prawdziwe.



W ciągu pierwszych trzech miesięcy życia noworodek przesypia 16–17 godzin na dobę, ale nie ma ustalonych pór snu i czuwania. Okresy odpoczynku są rozłożone mniej więcej równomiernie w trakcie doby, z tym że początkowo więcej śpi w ciągu dnia niż nocy, a około dwunastego tygodnia zaczyna przeważać sen nocny. Ten wariacki schemat wynika z niedoskonałości wewnętrznej komunikacji. Chociaż dziecko rodzi się z pracującym już w podwzgórzu zegarem okołodobowym, szlaki nerwowe i biochemiczne, które przekazują jego wskazania do innych części mózgu i ciała, nie są jeszcze do końca popodłączane. „Zegar już tyka – wyjaśniał mi Scott Rivkees, kierujący pediatrią w College of Medicine na University of Florida – ale wciąż brak harmonii między tym, co dzieje się w zegarze i w reszcie organizmu”. Jest trochę tak, jakby U.S. Naval Observatory nie mogło przesłać swoich sygnałów do sieci satelitów GPS albo jakby NIST zapomniał nadać sygnał radiowy; mózg noworodka poprawnie określa czas i porę dnia, ale ma kłopot z prawidłowym rozprowadzeniem tej informacji.

Kwestia ta stosunkowo niedawno stała się przedmiotem badań naukowych. Pod koniec lat dziewięćdziesiątych Rivkees wraz z grupą badaczy przyczynił się do zidentyfikowania szlaku siatkówkowo-podwzgórzowego (drogi nerwowej łączącej oczy z jądrami nadskrzyżowaniowymi) u wcześniaków. Odkrył również, że połączenie to jest funkcjonalne już w późnym okresie płodowym; reaguje na światło nawet u dzieci urodzonych kilka tygodni przed terminem. Jak mi powiedział, odkrycie to i wynikające z niego konsekwencje zaskoczyły go. Urodzone przed czasem dzieci przebywają na oddziałach intensywnej opieki neonatologicznej, dopóki nie wzmocnią się dostatecznie, by pójść do domu. Pod koniec lat dziewięćdziesiątych na oddziałach tych utrzymywano bardzo słabe oświetlenie, chcąc zapewnić małym pacjentom warunki zbliżone do panujących w macicy. Rivkees zaczął się zastanawiać, czy to postępowanie jest uzasadnione. Urodzone przedwcześnie dziecko traci dopływ informacji o rytmie okołodobowym, które wcześniej otrzymywało od matki, informacji, która może być bardzo ważna w okresie, gdy wiele narządów i układów jeszcze się kształtuje, a procesy te wymagają właściwej względem siebie synchronizacji. Jednak u wcześniaków działa już szlak siatkówkowo-podwzgórzowy, więc mógłby on samodzielnie odbierać sygnały o porze doby. Rivkees zaczął podejrzewać, że szpitale, kierując się jak najlepszymi intencjami, mogą pozbawiać wcześniaki niezbędnych informacji temporalnych.

Razem ze współpracownikami przeprowadził eksperyment. Kontrolna grupa noworodków przez dwa tygodnie poprzedzające ich wypis do domu przebywała w standardowych warunkach oddziału intensywnej opieki neonatalnej, czyli w nieustającym półmroku, a druga grupa spędzała ten czas w cyklicznie zmieniającym się oświetleniu: od siódmej rano do siódmej wieczorem światła były włączone, a przez resztę doby przygaszone. Noworodki z obu grup wypisano do domu z przypiętymi do kostek malutkimi urządzeniami monitorującymi tętno i oddech. Z przeprowadzanych odczytów wynikało, że po tygodniu w domu dzieci z obu grup miały zbliżony wzorzec snu i czuwania, ale te, które w szpitalu poddawano cyklicznym zmianom oświetlenia, wykazywały 20–30 procent większą aktywność w ciągu dnia niż w nocy, co w efekcie przekładało się na większy kontakt matki z nimi; w drugiej grupie podobny poziom aktywności pojawiał się 6–8 tygodni później. Wczesne zetknięcie się ze światłem i wcześniejsze wyrobienie poczucia czasu dawało coś więcej niż korzyści zdrowotne; miało ważne znaczenie dla procesów biochemicznych, które pomagają w utworzeniu nowej więzi rodzinnej.

Między innymi dzięki wynikom tego właśnie badania na oddziałach noworodkowych cyklicznie zmienia się dziś natężenie oświetlenia. O ile zaś pediatrzy zalecają zaciemnianie sypialni dziecka w nocy, o tyle nie podczas popołudniowej drzemki. Mimo to, jak twierdzi Rivkees, mit o oderwaniu życia w łonie od cyklu dobowego jest wciąż rozpowszechniony wśród rodziców. Pielęgniarki odwiedzające noworodki w domach regularnie spotykają się z tym, że dzieci śpią w ciągu dnia w zaciemnionych czy półmrocznych pokojach. „Można by się spodziewać, że idąc do domu, dzieci trafiają do jasnych, pełnych powietrza pomieszczeń, ale często tak nie jest” – mówi.

Co ciekawe, nawet po narodzinach matka dalej zaszczepia swój rytm okołodobowy w organizmie dziecka przez karmienie. Jej mleko zawiera tryptofan, który w organizmie dziecka przetwarzany jest w melatoninę, związek wywołujący sen. Oczywiście w organizmie matki tryptofan jest syntetyzowany w zależności od rytmu okołodobowego, zatem w pewnych porach doby jej mleko zawiera go więcej, a w innych mniej. Regularne karmienie pomaga ustabilizować cykl spania i czuwania dziecka zgodnie z cyklem aktywności matki oraz z cyklem dobowym. Niedawne badania wskazują, że u dzieci karmionych piersią szybciej niż u karmionych butelką kształtuje się właściwy rozkład pór snu i czuwania.



Obudziłem się w nocy, słysząc płacz głodnego Leo. Która godzina? Po omacku sięgnąłem po zegarek i podsunąłem go sobie pod oczy. 4:20 nad ranem. Dwudziestego pierwszego czerwca, pierwszy dzień lata, doba z największą liczbą minut słońca. Na pewno w żadnej z nich sen nie będzie mi już pisany.

Za pomocą około 20 tysięcy komórek zegarowych i wyspecjalizowanych neuronów w siatkówce oczu Leo i Joshui zmetabolizowali niemal całe światło ich pierwszego roku życia. Zdarzały się ostatnio tygodnie, gdy potrafili przespać całą noc, ale zawsze budzili się bardzo wcześnie, wręcz upiornie wcześnie, na pierwszy sygnał poranka, jeszcze przed ptakami. Nasi znajomi utrzymywali, że jeśli położymy chłopców spać nieco później niż zwykle, wstaną też trochę później. Ale my naczytaliśmy się o „trenowaniu” rytmu okołodobowego i postanowiliśmy zawierzyć los swoich zdrowych zmysłów nauce.

Zegar okołodobowy jest resetowany przez światło, ale bynajmniej nie każde – inaczej zegar zerowałby się niemal co chwila w ciągu dnia. Organizmy wykazują największą wrażliwość na światło – a dokładniej na zmiany w jego intensywności – na początku swojej aktywności dobowej. Zegary okołodobowe zwierząt nocnych, na przykład nietoperzy, są więc najbardziej wyczulone na zmiany w natężeniu światła wieczorem, natomiast zegary zwierząt dziennych (a także ludzkich dzieci, kiedy już osiągną stan, który cechowałby się „dziennością”) są najbardziej wrażliwe o świcie. Dlatego prawdopodobnie nasze dzieci wstawałyby o tej samej porze bez względu na to, czy kładłyby się o szóstej, czy o ósmej wieczorem.

Zanim zdążyłem to sobie ponownie poukładać w głowie, obudziła się Susan, a za oknem swój koncert zaczęły ptaki – najpierw rudzik, a po chwili cały ptasi chór. Była 4:23. Susan zwlekła się, by nakarmić Leo. Dwadzieścia minut później chłopiec już na powrót spał, a moja żona wróciła do łóżka. Nie minęła jednak minuta, gdy usłyszeliśmy wrzaski Joshui. Przez żaluzje przeciskało się delikatne światło, a ptasie trele zamieniły się w kakofonię. Podejrzewaliśmy, że to właśnie nie pozwala zasnąć Joshui. Naukowcy badający rytmy okołodobowe używają terminu zeitgeber – z niemieckiego Zeit (czas) i Geber (dawca) – na określenie czynnika prowadzącego do zresetowania zegara biologicznego. Najsilniejszym i najczęstszym zeitgeberem jest światło dzienne. Ludzie, którzy są go długo pozbawieni, znajdują inne wskazówki służące nieświadomemu nastawianiu zegarów biologicznych. Takimi wskazówkami mogą być budzik, dźwięki bijącego dzwonu, a nawet regularne kontakty z innymi ludźmi. Światło dnia było „dawcą czasu” dla rudzika, rudzik dla dziecka, a dziecko dla rodzica.

– Zamknij się, rudziku – usłyszałem szept Susan.

Powoli stawało się dla nas jasne, że rodzicielstwo będzie niekończącą się serią ustępstw. Na początku mówiliśmy sobie, że jesteśmy nie tyle młodymi rodzicami, ile szefami nowopowstałej firmy. Zgodnie z tym scenariuszem nasze życie miało pozostać takie jak wcześniej, poza tym że w firmie pojawiło się dwóch nowych uroczych, nawet jeśli na razie mało zdyscyplinowanych pracowników. Naszym zadaniem było narzucenie im pewnego schematu – jedzenia o takich, a nie innych porach i spania od godziny X do godziny Y – który idealnie pasowałby do naszego dawnego rozkładu dnia bezdzietnych dorosłych. Wkrótce okazało się, że w naszej firmie najwięcej do powiedzenia mają nowi (rzekomi) pracownicy.

Nabożnie przywiązałem się na przykład do popołudniowej drzemki chłopców, czyli 2–3-godzinnego okresu, w którym mogło się reaktywować moje dawne ja i żyć po staremu, na przykład oddać się pisaniu czy spaniu, tak jakby było moim aktualnym ja. Ale to też okazywało się fikcją. Układałem obu chłopców do snu i dyskretnie się wymykałem. Przez chwilę w pokoju panowała cisza, ale zaraz jeden zaczynał gaworzyć i mnie przywoływać. Jeśli nie przychodziłem, gaworzenie zamieniało się w pohukiwanie i podskakiwanie w łóżeczku, podczas gdy braciszek spał sobie smacznie metr obok. Zupełnie wytrącało mnie to z równowagi. Był to jawny afront w stosunku do mojej nowo nabytej władzy rodzicielskiej, który jeszcze bardziej podkopywał we mnie poczucie osobistej niezależności. To jest czas dla mnie – próbowałem tłumaczyć synowi.

Szczebiotałem, zaklinałem, pokrzykiwałem, ale to go tylko pobudzało, pogłębiając moje rozgoryczenie. Kiedy nie przelękał się moich krzyków, ewidentnie lubował się w raczeniu mnie swoimi breweriami. Z przerażeniem zdałem sobie sprawę, że stałem się gościem, któremu synalek postanowił się stawiać. W końcu jednak zrozumiałem: wcale nie chciał się postawić, tylko chciał, żeby ten gość się z nim pobawił. Poddałem się. Odrzuciłem złudzenie „pracy” i odtąd spędzaliśmy okres jego „drzemki” aktywnie, razem buntując się wobec reguł. Któregoś popołudnia wskazał palcem na zegar wiszący na ścianie. Tykanie nie pozwalało malcowi spać i wobec tego chciał się mu bliżej przyjrzeć. Zdjąłem zegar ze ściany, przyniosłem do łóżeczka i odwróciłem, pokazując zamknięty w plastiku mechanizm z bateriami. Potem odwróciłem zegar z powrotem i obaj jak zaczarowani obserwowaliśmy ruch wskazówki sekundowej.


Płód oczywiście nie „oddycha” w sensie dokonywania wymiany gazowej z zewnętrznym powietrzem w swoich płucach, jednak od piątego miesiąca ciąży zauważa się wyraźne ruchy klatki piersiowej, przygotowujące płuca i odpowiednie mięśnie do właściwej pracy oddechowej po przyjściu na świat (przyp. red.). [wróć]





Pracuję w starym budynku po browarze u podnóża wzniesienia przy rzece Hudson. Mieści się w nim dość eklektyczna mieszanka lokalnych biznesów, m.in. firma budowlana, renowator fortepianów, dziecięce studio tańca, atelier muzyczne i pracownie artystów. Ściany są cienkie, a podłogi wyłożone linoleum, wszystko w dość opłakanym stanie. Wieczorem przykrywam komputer foliową płachtą, na wypadek gdyby przez sufit miała przeciekać deszczówka albo posypał się tynk. Któregoś ranka odkryłem pod sufitem zaczątek gniazda os. Innym razem podsłuchałem przez ścianę, jak właściciel firmy strofuje swojego pracownika, którym była jego matka: „Jeśli mam jakiś termin i wiem, że potrzebuję więcej czasu, to przede wszystkim ustalam, ile dokładnie więcej go potrzebuję!”.

Naprzeciwko budynku, obok parkingu, jest mały staw i ławeczka, na której lubię sobie czasem porozmyślać. Staw jest niewielki, ma może trzydzieści metrów średnicy i jest otoczony betonową opaską. Stanowi część miejscowego systemu melioracji, wypełniająca go woda napływa przez oblepioną glonami rynnę, odpływa zaś do studzienki rurą położoną z drugiej strony. Wczesną wiosną woda jest na tyle przejrzysta, że mogę dostrzec pływające przy dnie złote rybki, jakiś metr pod powierzchnią. W połowie maja taflę wody zaczynają pokrywać zielone farfocle, a pod koniec czerwca już cały staw jest pełen glonów, nie pozwalając nic w nim dojrzeć, dając za to pożywkę do rozmyślań.

Kożuch pokrywający podobne stawy rzadko bywa doceniany tak, jak na to zasługuje. Często składa się on z cyjanobakterii, nazywanych sinicami, dużej grupy jednokomórkowych prokariotów – czyli organizmów pozbawionych jądra komórkowego – które żyją w środowisku wodnym, żywiąc się światłem słonecznym. Cyjanobakterie nie są „zwykłymi” bakteriami (te bytujące w naszych domach rzadko mają zdolność do fotosyntezy) ani też glonami (które są jednokomórkowymi eukariotami, czyli mają jądro komórkowe). Za to są wszechobecne; stanowią sporą część ziemskiej biomasy i są podstawą łańcucha pokarmowego. Poza tym są jednymi z najstarszych form życia na naszej, liczącej 4,5 miliarda lat planecie. Na pewno były już na Ziemi 2,8 miliarda lat temu, a być może nawet 3,8 miliarda. Zaistniały, zanim w ziemskiej atmosferze pojawił się tlen; właściwie to im przypisuje się zmianę składu atmosfery, gdyż tlen jest produktem ubocznym prowadzonej przez nie fotosyntezy. W jakiś sposób w pewnym momencie czysta esencja czasoprzestrzeni została zinternalizowana – ucieleśniona – przez życie. Jeśli historia ery życia w ogóle ma jakiś początek, cyjanobakterie są dobrym punktem wyjścia do jej opowiedzenia.

Dysponowanie wewnętrznym zegarem okazało się bardzo użytecznym przystosowaniem. Po pierwsze, zegar taki to niezbędne zabezpieczenie. Teoretycznie można sobie wyobrazić, że organizm obchodziłby się bez niego, a wszelkie potrzeby związane z wyborem właściwego momentu na przeprowadzenie określonych procesów zaspokajałby, śledząc rytm dobowy w otaczającym go środowisku – z tym że organizm ten miałby problemy w godzinach nocnych oraz w pochmurne dni. (Wyobraźmy sobie, że nasz regulowany przez radio zegarek traciłby zdolność odbioru fal radiowych po zmierzchu, a nie miał żadnego mechanizmu pozwalającego na samodzielne odmierzanie czasu). Jeśli chodzi o mikroorganizmy takie jak cyjanobakterie, warto zauważyć, że do lat osiemdziesiątych większość naukowców sądziła, że nie mają one zegara okołodobowego z prostego powodu – przeciętny mikrob nie żyje na tyle długo, by zdążyć z niego skorzystać. Przeciętna komórka cyjanobakterii dzieli się na dwie komórki potomne co kilka godzin – szybciej i aktywniej, gdy świeci słońce, bardziej niemrawo w mroku. W ciągu doby jedna komórka może być protoplastą nawet sześciu pokoleń, co skutkuje powstaniem mnóstwa komórek potomnych. Jak ujął to Carl Johnson, mikrobiolog z Vanderbilt University: „Jaki miałbyś pożytek z posiadania zegara, gdybyś jutro miał być już kimś zupełnie innym?”.

Jednak przez ponad dwie dekady Johnson żarliwie przekonywał wraz z pewną grupą badaczy, że bakterie mimo wszystko mają swój zegar okołodobowy, i to zadziwiająco dokładny. Co więcej, bakteryjny zegar jest tak niepodobny do tego w komórkach zwierząt, roślin i grzybów, że aż ciśnie się na usta pytanie, w jaki sposób w ogóle wyewoluował i jak się mają do niego późniejsze odmiany ewolucyjnie.

Cyjanobakterie wytwarzają tlen podczas fotosyntezy. Wiele ich gatunków potrafi też wiązać azot z powietrza i włączać go w związki, które z kolei mogą być wykorzystane przez rośliny. Jednoczesne przeprowadzanie obu tych procesów jest jednak niełatwe, ponieważ obecność tlenu paraliżuje enzym odpowiedzialny za wiązanie azotu. Sinice tworzące kolonie obchodzą ten problem, dzieląc wspomniane prace między różne grupy komórek. Z tym że jednokomórkowe sinice – skoro są jednokomórkowe – nie mają osobnych przedziałów, w których mogłyby przeprowadzać procesy w izolacji od pozostałej części komórki. Odwołują się więc do przedziałów czasowych: w ciągu dnia prowadzą fotosyntezę, a w nocy wiążą azot z powietrza.

Istnienie tego dobowego rytmu wskazywało, że niektóre mikroorganizmy mają jakiś rodzaj zegara okołodobowego. Razem z kilkoma kolegami Johnson rozszyfrował jego mechanizm, badając głównie modelową cyjanobakterię Synechococcus elongatus. Zegar ten występuje u wielu innych gatunków cyjanobakterii, a jego elementy są też u licznych innych mikroorganizmów, niemniej nie przypomina on zegara organizmów eukariotycznych. Jego podstawą są trzy białka, nazwane KaiA, KaiB i KaiC, w nawiązaniu do znaku kaiten z japońskiego alfabetu kanji, symbolizującego cykliczny ruch obrotowy niebios. Kluczowe białko KaiC wygląda jak dwa donaty ułożone na sobie czy może raczej jak dwa koła zębate zegarka? Od czasu do czasu KaiC oddziałuje z jednym z dwóch pozostałych białek, co nieznacznie zmienia jego kształt i pozwala mu związać lub uwolnić jon fosforanowy. W końcu trzy białka łączą się w efemeryczny kompleks nazywany periodosomem1. Susan Golden, mikrobiolożka z University of California w San Diego, określa ten kompleks jako „uścisk grupowy”, którego zawiązanie zajmuje około 24 godzin.

„Naprawdę wygląda to niemal tak, jakby stopniowo obracały się zębatki w mechanizmie zegara” – dodaje. Rozwiązanie to ma wiele ciekawych aspektów, ale główną niespodzianką jest jego niezależność. U wyżej rozwiniętych organizmów zegar okołodobowy jest poruszany przez rytmiczną ekspresję DNA; kluczowe geny w jądrze komórkowym inicjują wytwarzanie białek w cytoplazmie, które następnie czasowo wyłączają aktywność tychże genów. Ale cyjanobakterie nie mają jądra komórkowego; ich zegar polega na rozmowie toczącej się wyłącznie między białkami. Oczywiście powstają one na matrycy odpowiednich genów (uszkodźmy je, a zegar przestanie działać z braku komponentów), ale tempo tykania zegara nie ma związku z tempem ekspresji tych genów. Tykanie białkowego zegara jest na tyle niezależne od DNA, że białka zegarowe można pobrać z komórki i przenieść do probówki, a ich 24-godzinny uścisk będzie powtarzał się co dzień bez końca.

„U roślin, zwierząt i grzybów zegar okołodobowy to dość trudno uchwytny mechanizm – zauważa Golden. – Jest sumą zdarzeń, a na jego działanie wpływa bardzo wiele czynników. Wyjątkowość zegara cyjanobakterii polega na tym, że jest to konkretna «rzecz», namacalne «urządzenie». Można umieścić je w probówce i będzie dalej pracowało”.

Niektóre elementy składowe komórek – na przykład wytwarzające energię mitochondria czy przeprowadzające fotosyntezę chloroplasty – w zamierzchłej przeszłości były osobno żyjącymi prokariotami, które zostały wchłonięte, ale niestrawione, stając się wewnętrznymi symbiontami. Zastanawiałem się, czy przypadkiem podobnie nie było z zegarami białkowymi – czy istniały kiedyś (a może wciąż istnieją) jako samodzielne byty, aż pewnego dnia jeden z nich trafił do wnętrza cyjanobakterii, jak pożyczony do kogoś zegarek. Jednak Golden zapewniła, że nie. Naukowcy zdołali odtworzyć zegar w probówce, poza obrębem żywej komórki, tylko dzięki zastosowaniu skomplikowanych metod laboratoryjnych. Jednak samo jego istnienie świadczy o trwałości i prostocie mechanizmu – dodała. Mając właściwe naczynie i zaledwie kilka składników, dobór naturalny może bez trudu wytworzyć dokładnie chodzący zegarek – w dodatku taki, który bez problemu przechodzi z pokolenia na pokolenie.

Gdy komórka cyjanobakterii się dzieli, zegar też rozpada się na dwoje i tyka dalej, nie zatrzymując się nawet na chwilę. Z dwóch bakterii robią się cztery, potem osiem, szesnaście, miliony – wszystkie podobne do siebie jak dwie krople wody i wszystkie wyposażone w identyczne zegary, odmierzające ten sam czas, synchronizowany en masse. Zegar cyjanobakterii składa się ze stosu białek oddziałujących ze sobą w błonie komórkowej. Kiedy błona się dzieli, dochodzi też do rozdziału białek, tak że ten sam zegar tyka nadal w dwóch komórkach. Ponieważ mechanizm zegara działa niezależnie od DNA organizmu, żywotność zegara jest dłuższa niż pojedynczej komórki. Trudno byłoby to dostrzec, patrząc po prostu na staw, ale zielony kożuch na jego powierzchni, złożony z miliardów komórek cyjanobakterii, to tarcza jednego wielkiego zegara.

W kilkudziesięciu różnych gatunkach cyjanobakterii zidentyfikowano odmienne modele tego zegara. „Możliwe, że w innych mikroorganizmach są jeszcze inne zegary – zauważa Golden. – Nie wiemy, ile ich może być”. Biorąc pod uwagę już poznane odmiany wewnętrznych czasomierzy zwierząt, grzybów i bakterii, można się zastanawiać, na ile różne zegary są ze sobą powiązane. Istnieją dwa główne poglądy na tę kwestię. Zwolennicy pierwszego, nazwijmy ich wyznawcami hipotezy wielozegarowej, uważają, że 24-godzinny rytm światła słonecznego tworzy silną presję selekcyjną, a ponieważ wewnętrzny zegar stanowi bardzo korzystne przystosowanie, w toku ewolucji wiele różnych zegarów powstało niezależnie od siebie. „Poszczególne organizmy mają różne produkty w swoich kuchniach i mogą z nich upichcić na szybko jakiś zegar – tłumaczy Golden. – Jeśli działa, to zostaje”.

Z kolei zwolennicy hipotezy jednego zegara odwracają przytoczoną argumentację – skoro rytm światła słonecznego jest tak znaczącą siłą selekcyjną, to gdy pojawił się pierwszy zegar okołodobowy, został z nami już na dobre. Jednak zważywszy na dostępne dane, ten tok rozumowania trudniej obronić. Różnice między poszczególnymi zegarami – tymi u ludzi i zwierząt czy między zegarami roślin i grzybów albo grzybów i cyjanobakterii – są na tyle duże, że trudno znaleźć dla nich wspólny mianownik. Choć na przykład Carl Johnson uważa, że to możliwe. Nie wyklucza, że pod warstwą dialogu składającego się na zegar organizmów wielokomórkowych (transkrypcji genów i ich translacji na białka) tyka też coś w rodzaju zegara cyjanobakterii, napędzając widoczną na powierzchni rozmowę. „Od dłuższego czasu propaguję ideę, że transkrypcja/translacja może nie stanowić rdzenia modelu – stwierdził w rozmowie ze mną. – Być może cyjanobakterie kierują nas do nowego toku myślenia”.



Dostatecznie długie przyglądanie się zarośniętemu stawowi samo nasuwa kolejne pytania. Czy zegar okołodobowy ewoluował wiele razy czy tylko jeden raz? Czemu w ogóle się pojawił? Oczywiście nie ma na to niepodważalnych odpowiedzi, ewolucja lubi bowiem zacierać swoje ślady. Mimo to jest niemal pewne, że rolę w narodzinach pierwszego zegara okołodobowego odegrało światło słoneczne. To, że jego rytm okołodobowy i długość samej doby niemal się pokrywają, w dodatku w bardzo różnych grupach organizmów, nie może być dziełem przypadku.

Wyobraźmy sobie przez chwilę, że jesteśmy drobnoustrojami. Do czego moglibyśmy wykorzystać własny 24-godzinny zegar? Z pewnością przyda się, gdy słońce schowa się za chmurami, ale sprawdzi się też w planowaniu pewnych procesów, na przykład jako budzik umożliwiający odpowiednie przygotowanie się na nadejście dnia. W przypadku organizmów fotosyntetyzujących pomoże wyszykować maszynerię do pozyskiwania energii słonecznej, co może dać nam przewagę nad innymi organizmami fotosyntetyzującymi, a tym samym zwiększyć szanse na udaną reprodukcję i przekazanie zegara kolejnym pokoleniom. Przewaga ta może być mniej istotna na terenach blisko równika, gdzie dzień i noc trwają niemal tyle samo, a godziny wschodu i zachodu słońca pozostają prawie niezmienne. W miarę jednak jak posuwamy się na północ lub południe, proporcja dnia do nocy coraz bardziej różni się z dnia na dzień, a odpowiedni zegar mógłby pomóc zapanować nad tymi różnicami. Może więc zegar pomógł wczesnym organizmom zwiększyć obszar swojego bytowania, podobnie jak posługiwanie się długością geograficzną oraz zegarem mechanicznym umożliwiły Brytyjczykom eksplorowanie dalekich mórz i kolonizację odległych lądów.

Jednak światło może działać jako czynnik selekcyjny dwojako – niektórym organizmom może zagrażać. Promieniowanie ultrafioletowe łatwo uszkadza DNA, a genom komórki jest najbardziej narażony na uszkodzenia podczas podziału komórkowego, gdy w trakcie duplikacji rozplatane jest DNA. Jeśli chodzi o promieniowanie, około 4 miliardów lat temu panowały na Ziemi dużo gorsze warunki niż dziś, nie istniała bowiem jeszcze chroniąca nas warstwa ozonowa. Cyjanobakterie, którym przypisuje się wytworzenie tlenu w ziemskiej atmosferze i pośrednio warstwy ozonowej, musiały być szczególnie narażone na promieniowanie. Nie mając wici, nie poruszały się, nie mogły więc przed nim uciec w mrok morskiej głębiny. Jak się namnażały, nie narażając się na śmiertelne niebezpieczeństwo?

Możliwe, że pomagał im właśnie zegar okołodobowy, dzięki któremu mogły przeprowadzać podziały komórkowe w mniej ryzykownych porach doby. Biolodzy nazywają tę koncepcję hipotezą ucieczki przed światłem. Choć wydaje się, że na świetle cyjanobakterie mnożą się cały czas – w końcu żywią się światłem – to jeśli chodzi o reprodukcję, mogą istnieć pewne ograniczenia czasowe. Badania nad trzema dziko żyjącymi grupami mikroorganizmów – na dwie składały się glony, na trzecią cyjanobakterie – wykazały, że choć fotosynteza na świetle przebiega nieustannie, wszystkie te organizmy wstrzymywały syntezę nowego DNA na 3–6 godzin w samym środku dnia, wznawiając ją niedługo przed zachodem słońca. Krótko mówiąc, najbardziej narażone na uszkodzenia fragmenty tych organizmów ucinały sobie popołudniową drzemkę w cieniu.

Współczesne komórki roślin i zwierząt mogą zawierać podobny relikt historii ewolucyjnej w postaci wyspecjalizowanych białek nazywanych kryptochromami. Białka te są wrażliwe na światło niebieskie i ultrafioletowe, będąc jednocześnie częścią zegara okołodobowego, pomagającego komórkom we właściwej synchronizacji z naturalnym cyklem światła i ciemności. Pod względem budowy białka te są też bardzo podobne do fotoliaz – enzymów wykorzystujących energię światła niebieskiego do naprawy DNA uszkodzonego przez promieniowanie ultrafioletowe. Część biologów uważa, że ta funkcja enzymatyczna wyewoluowała dopiero później. Być może coś, co początkowo służyło do naprawy uszkodzeń spowodowanych ultrafioletem, stało się ostatecznie elementem zegara okołodobowego, w którym już jako kryptochrom gra teraz rolę zarządzającą, pomagając organizmowi uniknąć uszkodzeń wywołanych światłem słonecznym. Lekarstwo zmieniło się w lekarza.

Jeśli zwolennicy teorii ucieczki mają rację, zegar okołodobowy był w tym wypadku pierwszą metodą antykoncepcyjną, prekursorem bezpiecznego seksu. Organizmy, które mogły „przewidzieć” zagrożenie i uniknąć reprodukcji w najbardziej ryzykownych godzinach, były nagradzane zdrowszym potomstwem, podczas gdy te, które tego nie potrafiły, przegrywały w wyścigu. Życie albo śmierć – prosty, Malthusiański mechanizm. Kiedy patrzę na zielony staw koło mojego biura, nie dostrzegam od razu tykających zębatek, ale podejrzewam, że to właśnie zegar. Traktujemy sinice jak natrętne zanieczyszczenie stawu, a to właśnie im zawdzięczamy rozpoznawanie pór doby.


Czyli dosłownie „ciałem okresowym” (przyp. red.). [wróć]





Jest 14 lutego 1972 roku. Michel Siffre rozpoczyna swój drugi eksperyment izolacyjny, najdłuższy tego typu w historii. W jaskini Midnight opodal Del Rio w Teksasie powstaje dofinansowane przez NASA podziemne laboratorium. Na drewnianej platformie staje duży nylonowy namiot, a pod nim łóżko, stół i krzesło, liczne urządzenia badawcze, zamrażarki z jedzeniem oraz 780 2,5-litrowych pojemników wody. Nie ma tylko kalendarzy ani zegarów. Michel uśmiecha się do reporterów, całuje świeżo poślubioną żonę, ściska matkę, a następnie opuszcza się trzydziestometrowym szybem do swego miejsca odosobnienia. Jeśli wszystko pójdzie zgodnie z planem, spędzi tam pół roku, aż do września. „Ciemności są absolutne, cisza doskonała” – napisze później.

Siffre odlicza doby jako okresy między kolejnymi obudzeniami. Poranki są pracowite: zaraz po wstaniu dzwoni do zespołu badaczy nadzorujących eksperyment na powierzchni, by włączyli zainstalowane w jaskini światła. Mierzy sobie ciśnienie krwi, przejeżdża pięć kilometrów na rowerze stacjonarnym i oddaje strzały z wiatrówki w ramach ćwiczeń strzeleckich. Przyczepia sobie do piersi i do głowy elektrody mierzące rytm serca i monitorujące jakość snu; kontroluje też temperaturę ciała w odbycie. Podczas golenia zbiera ścięte włoski, by potem można było na ich podstawie ocenić ewentualne zmiany w stężeniu hormonów. Następnie zamiata, ponieważ skały wokół kruszą się, tworząc osiadający wszędzie pył; miesza się on z kurzem z guana zalegającego w jaskini po mieszkającej tu uprzednio kolonii nietoperzy, więc Siffre stara się jak najmniej oddychać podczas zamiatania.

Michel chce się przekonać, co dzieje się z naturalnym rytmem dobowym człowieka poddanego długotrwałej izolacji. Badania Jürgena Aschoffa i innych naukowców wykazały, że niektórzy odcięci od świata ludzie już po miesiącu zaczynają funkcjonować w rytmie 48-godzinnym, śpiąc i czuwając dwa razy dłużej niż zwykle. Czy załogi statków kosmicznych lub okrętów podwodnych mogłyby korzystać z takiego grafiku? Ale dokonywanie kolejnych pomiarów, przytwierdzanie i odczepianie elektrod, zbieranie obciętych włosów szybko się Siffre’owi uprzykrza. W dodatku pod koniec pierwszego miesiąca psuje mu się gramofon, główne źródło rozrywki. „Teraz zostają mi już tylko książki” – zapisuje w dzienniku. Wszystko zaczyna powoli pokrywać się pleśnią, nawet przełączniki na aparaturze badawczej.

Wyniki testów i pomiarów wykażą, że przez pierwszych pięć tygodni pod ziemią Siffre funkcjonował według cyklu 26-godzinnego. Zgodnie z nim zmieniała się temperatura jego ciała, a także, choć on sam nie był tego świadomy, według tego cyklu zasypiał i się budził, wstając każdej doby 2 godziny później i przesypiając jedną trzecią cyklu. Tak jak podczas doświadczenia w jaskini Scarasson, zaczął funkcjonować według swojego własnego rytmu – niczym wcielenie ideału Jeana-Jacquesa Rousseau, kierował się wyłącznie swymi wewnętrznymi wskazaniami, niezależnymi od słońca czy społeczeństwa.

Trzydziestego siódmego dnia pod ziemią, według Siffre’a trzydziestego, zdarzyło się coś bez precedensu. Temperatura ciała i cykl snu oraz czuwania, oderwane już od naturalnego rytmu dobowego, oderwały się teraz od siebie nawzajem. Siffre był aktywny znacznie dłużej niż do tej pory, po czym zasnął na 15 godzin, dwa razy tyle co zwykle. Następnie jego rozkład snu i czuwania zaczął się wahać, układając się niekiedy w cykl 26-godzinny, a kiedy indziej w 40- czy 50-godzinny. Temperatura ciała natomiast nadal zmieniała się w rytmie 26-godzinnym. Siffre zupełnie nie zdawał sobie z tego wszystkiego sprawy.

Obecnie naukowcy wiedzą, że nasze nawyki związane ze snem tylko częściowo zależą od rytmu okołodobowego. W ciągu dnia w naszym organizmie gromadzi się neuroprzekaźnik adenozyna, indukując sen; wzrost jej stężenia nazywany jest presją homeostatyczną. Można przezwyciężyć to odczucie, na przykład ucinając sobie krótką drzemkę, co zmniejszy stężenie adenozyny i odsunie wrażenie senności na później, albo walcząc z nim na siłę (powiedzmy przez wypicie kawy) i próbując jak najdłużej zachować stan rozbudzenia. Kiedy jednak zaśniemy, stery przejmuje nasz rytm okołodobowy. Początkowo wpadamy w sen jak do studni, ale w miarę upływu czasu zaczynamy śnić. Marzenia senne, w fazie REM, występują najczęściej wtedy, gdy ciało ma najniższą temperaturę. U większości ludzi to okres kilku godzin przed obudzeniem. Skoro więc zmiany ciepłoty ciała przestrzegają okołodobowego rozkładu jazdy, człowiek może z powodzeniem budzić się z koszmarnego snu jeszcze przed świtem, i to o bardzo podobnej porze każdego dnia – na przykład 4:27.

Innymi słowy, adenozyna układa nas do snu (jeśli jej na to pozwolimy), a głębokość tego snu zależy od tego, jak długo wcześniej czuwaliśmy, czyli jak długo opieraliśmy się presji homeostatycznej. Niemniej budzi nas nadchodzący przed świtem wzrost temperatury ciała (po wcześniejszym jej spadku), będący kwestią rytmu okołodobowego. Do pewnego stopnia możemy wpłynąć na pierwszy opisany czynnik, ale nie na drugi. Długość spania zależy od tego, kiedy zasnęliśmy w odniesieniu do momentu najniższej temperatury ciała. Im bliżej tej pory zasnęliśmy, tym krócej pośpimy, nawet jeśli poprzednio czuwaliśmy dłużej niż zwykle.

Wszystko to zostanie jednak odkryte dopiero później w lśniących czystością laboratoriach snu i z udziałem ochotników, którzy nie byli nawet w przybliżeniu aż tak odcięci od wrażeń zmysłowych jak Siffre. „Przeżywam chyba najgorsze chwile w życiu” – napisał w końcu. W siedemdziesiątym siódmym dniu Siffre doświadczył spadku zdolności manualnych i nie był w stanie nanizać koralików na nitkę; podobnie z trudem układał myśli w spójne ciągi. Zaczęła mu też szwankować pamięć. „Kompletnie nic nie pamiętam z wczoraj. Nawet dzisiejszy poranek jest stracony. Jeśli czegoś nie zanotuję, zaraz o tym zapominam”. Dostał ataku paniki, gdy po zdrapaniu pleśni z jednego z czasopism wyczytał w nim, że w moczu i ślinie nietoperzy mogą przetrwać wirusy wścieklizny, a następnie przenosić się w powietrzu. Siedemdziesiątego dziewiątego dnia Siffre złapał za słuchawkę i wykrzyknął: J’en marre! (Mam dość!).

Tak naprawdę nie było jednak dość; czas eksperymentu nie dobiegł nawet do połowy. Dalej więc monitorował, mierzył, próbkował, przyczepiał i odczepiał elektrody, golił się, zamiatał, jeździł na rowerze, strzelał. Aż do dnia, kiedy naprawdę już dłużej nie mógł. Pomyślał: „Tracę życie na głupi eksperyment!” i odczepił od siebie wszystkie kabelki. Zaraz jednak uświadomił sobie, że jego współpracownicy stracą ważne dane, więc przyczepił wszystko z powrotem. Rozważał popełnienie samobójstwa – upozorowanego na wypadek – ale wówczas przypomniał sobie o rachunkach za eksperyment, którymi zostaliby obciążeni jego rodzice.

Sto sześćdziesiątego dnia usłyszał chrobot myszki. W pierwszym miesiącu spędzonym w jaskini Midnight, kompletnie wytrącony z równowagi przez nocne harce gryzoni, zdołał usidlić i zlikwidować całą ich kolonię. Teraz jednak ucieszył się z towarzystwa tej jednej. Nadał jej imię Mus i całymi dniami ją obserwował, planując ją schwytać. Wreszcie, sto siedemdziesiątego dnia, zmajstrował pułapkę z małej brytfanki, wstawiając do środka dżem na przynętę. Wkrótce zobaczył, jak jego potencjalny przyjaciel powoli się skrada. Jeszcze jeden krok i… Siffre spuścił brytfankę z bijącym z podniecenia sercem. „Po raz pierwszy od wejścia do jaskini czuję przypływ radości” – napisał w dzienniku. Ale coś poszło nie tak: kiedy podniósł brytfankę, odkrył, że niechcący przygniótł gryzonia. Mysz zdechła na jego oczach. „Piski cichną. Mus się nie rusza. Ogarnia mnie bezbrzeżny smutek”.

Dziewięć dni później, 10 sierpnia, w jaskini dzwoni telefon: eksperyment dobiegł końca. Siffre spędzi w jaskini jeszcze miesiąc, przechodząc różne dodatkowe testy, ale w końcu może mieć towarzystwo. Piątego września, po ponad dwustu dniach pod ziemią, powraca na powierzchnię, gdzie witają go wiwaty i zapach świeżej trawy. Nagrał całe skrzynie taśm, które zostaną poddane analizie. Pogorszył mu się wzrok, ponadto nabawił się trwałego zeza i długu na pół miliona dolarów, który będzie spłacał przez kolejną dekadę.





Prawdopodobnie najmniej użyteczną rzeczą, jaką można zabrać ze sobą na Arktykę w lipcu, jest latarka. Ja wziąłem ze sobą dwie.

Nawet dziś nie bardzo potrafię wyjaśnić dlaczego. Na północ od koła podbiegunowego, zaczynającego się na 66° szerokości geograficznej północnej, około 200 kilometrów na północ od Fairbanks na Alasce, słońce nie zachodzi od połowy maja do połowy sierpnia. W swojej najniższej obserwowanej pozycji, około godziny drugiej nad ranem, wciąż wisi nieco ponad widnokręgiem, pełznąc powoli wkoło niego i rzucając poświatę na pofałdowaną, miejscami bagienną tundrę. Lato trwa tam jeden długi dzień. Cały tutejszy ekosystem przystosował się do wykorzystania okresu z całodobowym światłem dziennym – tak by w nim zakwitnąć, wykluć się, nakarmić, napływać, odbyć gody, wyroić się i schować, zanim słońce po raz pierwszy zajdzie w późnym sierpniu i światła zacznie gwałtownie ubywać, co będzie zapowiedzią zbliżającej się wielkimi krokami wielotygodniowej wietrznej zimy. Oczywiście wiedziałem o tym wszystkim jeszcze przed wyjazdem. Jednak najwyraźniej podświadomie zakładałem, że natrafię gdzieś na mrok wymagający rozproszenia: w jakiejś jaskini, norze ziemnej wiewiórki albo gdy będę musiał zajrzeć pod łóżko polowe w swoim zaciemnionym namiocie.

Przyjechałem do Arktyki, by spędzić trochę czasu z biologami ze stacji badawczej Toolik Field na brzegu jeziora Toolik w północnej Alasce. Stacja, założona w 1975 roku, składa się z przenośnych (kontenerowych), zaawansowanych technicznie laboratoriów i prefabrykowanych baraków z blachy stalowej, zwanych quonset huts. Położona jest na prawdziwym pustkowiu. Od południa widać poszarpane pasmo gór Brooksa. Dwieście kilometrów w drugą stronę natrafimy na miasteczko Deadhorse, leżące nad Oceanem Arktycznym, gdzie swój bieg kończy ropociąg alaskański. Dojazd tam zajmuje około 5 godzin i odbywa się po Dalton Highway, szerokiej drodze szutrowej, po której poruszają się głównie wielkie ciągniki, z impetem wyrzucające w powietrze kamienie wielkości pięści.

Wokół jak okiem sięgnąć ciągną się tysiące kilometrów kwadratowych tundry, usianej setkami niewielkich, płytkich jezior, takich jak Toolik. Choć tundra może wydawać się jednorodnie nijaka, jest bogatym i zróżnicowanym ekosystemem, w którym znajdują się mchy, porosty, przylaszczki oraz liczne trawy, turzyce i karłowate krzewy. Kilkadziesiąt centymetrów pod powierzchnią natrafiamy na wieczną zmarzlinę, ale ponad jej poziomem całkiem dobrze radzą sobie norniki, zające, lisy, świstaki, trzmiele, ptaki gniazdujące i inne stworzenia. Co lato przyjeżdża tu też około setki naukowców i doktorantów, by badać miejscową faunę i florę, pozyskiwać próbki z jezior i strumieni, mierzyć, ważyć i dokumentować. Tutejszy krajobraz jest nie tyle wrażliwy na zmiany, ile zachodzą one bardzo powoli. Niemal wszędzie indziej typowe badanie ekologiczne trwa najwyżej kilka lat, co wynika z ograniczeń budżetowych i zmienności zainteresowań. Stacja Toolik to jeden z nielicznych przykładów naukowego zaangażowania w projekt ekologiczny rozpisany na całe dekady.

Mnie przyciągnęły tu kwestie dobowe. W podaniu o umożliwienie mi odwiedzenia stacji opisałem zainteresowanie rytmami okołodobowymi i wymieniłem pytania, na które chciałem znaleźć odpowiedź, przebywając razem z tutejszymi biologami. „W jaki sposób reżimy świetlne wpływają na metabolizm i cykle życiowe mikroorganizmów oraz fitoplanktonu? W jaki sposób przejawia się to – poprzez statystyczny rozkład populacji i wskaźniki wzrostu, dostępność tlenu i składników odżywczych, a także innymi szlakami – w szerszej sieci zależności pokarmowych?” Mówiąc trochę prościej, ciekawiło mnie, w jaki sposób rytmy okołodobowe manifestują się w jednym z najuboższych ekosystemów i w ekstremalnych warunkach polarnego lata. Jak wygląda czas biologiczny bez żadnych ozdobników?

Z tym że tak naprawdę chciałem się po prostu przekonać, jak to jest. W 1937 roku podróżnik i odkrywca Richard Byrd spędził w pojedynkę cztery miesiące polarnej zimy, od kwietnia do lipca, w szopie skleconej w Antarktyce, zbierając dane meteorologiczne. „Niech będzie to jasne od początku – napisał w swoim dzienniku pt. Alone – że bardziej niż cokolwiek innego, bardziej niż potrzeba prowadzenia obserwacji pogody i zorzy polarnej w tym niepoznanym obszarze Antarktyki, popychała mnie ku tej wyprawie zwykła chęć zdobycia tego doświadczenia (…) Nie było ważkich powodów. Żadnych absolutnie poza pragnieniem dogłębnego doświadczenia owej sytuacji, bycia ze sobą sam na sam, posmakowania spokoju, ciszy i samotności na tyle długo, by przekonać się, ile naprawdę są warte”.

Chciałem pozbyć się zegarka. Wszystkie znane mi eksperymenty izolacyjne polegały na zakopaniu się w jaskiniach albo ciemnych, zamarzniętych szopach. Tymczasem dwa letnie tygodnie na ciągłym słońcu, z możliwością oddychania świeżym powietrzem Alaski wydawały się kuszące. Była to przygoda, którą na pewno doceniłoby moje szybko niknące dawne „ja”. Nieważne, że moich dwóch synów będzie obchodzić urodziny pod moją nieobecność. Tu czeka słońce, by oświetlić mi drogę swym odwiecznym blaskiem.



Dziesięć tysięcy lat temu zakończyła się ostatnia epoka lodowa. Lodowce wycofały się wówczas między innymi z północnej części Alaski, zostawiając po sobie rozległą sieć rzeczek i niewielkich, płytkich, w dużej części połączonych ze sobą jezior (do większości z nich wciąż nie prowadzi żadna droga). W 1973 roku przybyła w te okolice grupka biologów z Marine Biological Laboratory z Woods Hole w stanie Massachusetts, by ocenić potencjalny wpływ nowo budowanego rurociągu na środowisko naturalne. Niedaleko żwirowej drogi i obozu robotników pracujących przy rurociągu naukowcy natrafili na jezioro Toolik. Rozbili namioty i zabrali się do pracy, od czasu do czasu odwiedzając główny obóz, by zrobić pranie czy poczęstować się lodami z zamrażarki. W końcu przenieśli się na drugą stronę jeziora, gdzie zadomowili się na dobre. Obecnie stacja naukowa zajmuje kilka hektarów i jest najbardziej zaawansowanym w świecie ośrodkiem badania ekosystemów arktycznych.

Pewnego poranka wybrałem się z Johnem O’Brienem, biologiem wód śródlądowych z University of North Carolina w Greensboro, do jednego z jego stanowisk badawczych, obejmującego trzy jeziorka na południe od Toolik. Dostanie się tam piechotą skutecznie utrudniają kępy wątrobowców i wełnianki wąskolistnej. Chodzenie po tundrze przypomina trochę brnięcie przez trzęsawisko, z tą różnicą, że w tundrze znacznie łatwiej zwichnąć kostkę. Na szczęście na wyposażeniu stacji znajduje się niewielki helikopter przeznaczony do wypraw badawczych. Nim właśnie mieliśmy dotrzeć na wzniesienie przy jednym z wspomnianych jeziorek, a wraz z nami na stanowisko leciało trzech doktorantów, ponton, wiosła i plecaki z oprzyrządowaniem. Właściwie jeziorko przypominało raczej staw, w najszerszym miejscu miało nie więcej niż sto metrów. Kiedy znaleźliśmy się na miejscu, a trawa uspokoiła się po odlocie helikoptera, osaczyły nas komary. Dzień, jasny i bezwietrzny, był nadzwyczaj pogodny.

O’ Brien należał do grupy badawczej, która jako pierwsza skolonizowała Toolik w 1973 roku. Od tamtej pory wracał tam niemal co roku, rozstając się na lato z rodziną, by badać zależności między mikroskopijnymi roślinami słodkowodnymi a niewiele większym od nich zooplanktonem, który się nimi żywi. Na ogół patrzymy na ekosystemy przez pryzmat ich składników ożywionych – widłonogów, porostów, skoczogonków, motyli niedźwiedziówek, sójek kanadyjskich, ryb łososiowatych. Ale wszystkie te formy żywe to efemerydy, tymczasowe zbiorniki dla nieustannie przepływającego strumienia związków chemicznych i składników odżywczych. Naukowcy pracujący nad Toolik zajmują się bardzo różnymi zagadnieniami – botaniką, hydrologią jezior, entomologią – ale ostatecznie wszyscy badają biogeochemię: przepływ węgla, azotu, tlenu, fosforu i innych pierwiastków z gleby do rozlewisk, z liści do powietrza, z deszczu do gleby i tak w kółko. Obieg tych substancji, precyzyjnie mierzony dzięki wskaźnikom wzrostu i oddychania oraz wyznaczaniu ilości biomasy w określonym czasie i miejscu, stanowi probierz tego, jak silny jest ekosystem i jakie zmiany w nim zachodzą.

Właściwie już pierwszego dnia po przybyciu nad Toolik dotarło do mnie, że nikt z tutejszych badaczy nie zajmuje się biologią procesów okołodobowych w Arktyce ani gdziekolwiek indziej. Wszyscy za to zajmowali się różnymi aspektami tego samego problemu – bezsprzecznego ocieplania się klimatu. Arktyka, ze swoją relatywnie niewielką liczbą składników biologicznych, stanowi dobry model pozwalający zrozumieć, jak na globalne ocieplenie mogą reagować bardziej złożone ekosystemy. Ale jest to też – pod tym względem – region kluczowy; w zmrożonej tundrze jest uwięzionych co najmniej 10 procent związków węgla występujących na świecie. Jaka część tego węgla zostanie w miarę wzrostu temperatur uwolniona? Ile z niego wyłapią rośliny, korzystając z tej okazji do przyspieszenia wzrostu, a ile ujdzie do atmosfery, potęgując efekt cieplarniany? Od niepamiętnych czasów Toolik leżało na końcu świata; teraz w coraz większym stopniu staje się jego centrum.

„Dawniej przez całe lato szczyty gór na południu były pokryte śniegiem – stwierdził O’Brien. – Diabli nadali to ocieplenie”. Stał nad brzegiem jeziora i patrzył na Góry Brooksa, podpierając się wiosłem od pontonu niczym kosturem. O’Brien, w wieku sześćdziesięciu sześciu lat, był krzepki i bystry, z czupryną siwych włosów i białym szczeciniastym zarostem. Już sama jego obecność działała kojąco. Polubiłem też jego opowieści, z których większość zaczynała się od słowa „dawniej”. Dawniej nie było w północnej Alasce burz z piorunami. Dawniej nie można było nawet pomyśleć o wychodzeniu na dwór w T-shircie, tak jak teraz. Dawniej, zanim wymyślili laptopy i GPS-y i zatrudnili fachowców do obsługi ciężkiego sprzętu, wszystko budowało się i naprawiało samemu.

„Dawniej tak bardzo zaprzątały cię tu twoje zwierzęce potrzeby, że ujawniała się twoja zwierzęca natura”. Podczas pierwszego lata spędzonego na Alasce O’Brien razem z kilkorgiem kolegów przez trzy miesiące badał dolinę rzeki Noatak, kolejnego klejnotu z bogatej alaskańskiej kolekcji miejsc, gdzie diabeł mówi dobranoc. Pracowali codziennie po 14 godzin na dobę przez siedem dni w tygodniu; słońce nie odpoczywało, więc oni też nie. Wkrótce nie mogli już na siebie patrzeć i przestali się do siebie odzywać. Kucharz przygotowywał jakieś posiłki, ale odmówił zmywania naczyń, więc wszyscy zaczęli jeść palcami, bez talerzy i sztućców. By oderwać się od tej rzeczywistości, O’Brien czytywał powieść Kena Kesseya Czasami wielka chętka o rodzinie drwali. Książka pochłonęła go bez reszty. Zaczęło mu się nawet wydawać, że on sam jest bohaterem literackim i żyje na kartach powieści, a jego dawne życie to fikcja. „Totalnie odlecieliśmy” – podsumował.



Przez dwa tygodnie spędzone nad Toolik moim domem był WeatherPort – brezentowa chatka z podłogą z desek i ścianami w kolorze ochry. Spałem na materacu położonym na metalowej ramie łóżka i pod moskitierą. Tak jak inni mieszkańcy stacji mogłem korzystać z prysznica dwa razy na tydzień, przez 2 minuty, bo wodę trzeba było oszczędzać. Ale były też atrakcje: szerokopasmowy Internet; całodobowa jadalnia, w której podawano panierowaną tilapię w sosie bananowo-gujawowym, a także połyskująca szkliście tafla jeziora Toolik oglądana z cedrowej sauny, w której szczególnie tłoczno robiło się po północy.

Nie było natomiast ciemno. W ciągu kilku pierwszych dni wygrzebywałem się ze śpiwora, chcąc powitać nowy, słoneczny dzień, by po chwili – jak tylko zerknąłem na zegarek i spostrzegłem, że jest dopiero 3:30 – wgramolić się do niego z powrotem. W nocy (czy raczej, jak zacząłem z przekąsem ją określać, „nocy”) zakładałem sobie osłonki na oczy, takie same jak te, które zabiera się na długi lot transoceaniczny. Kiedy zaś, zgodnie ze wskazaniami mojego zegarka, nadchodził prawdziwy poranek, z trudem opierałem się nawykowi gaszenia światła.

W toku ewolucji organizmy zasiedlające rejony polarne świetnie przystosowały się do tego niezwykłego rozkładu jasności i ciemności. Na Antarktydzie pingwiny maskowe wędrują utartymi ścieżkami ze swoich kolonii na wybrzeże, gdzie nurkują i polują; podróż swą odbywają o stałej porze bez względu na panującą akurat temperaturę i ilość światła. (Wracają już mniej zdyscyplinowanie). Pszczoły zamieszkujące północną Finlandię, mimo nieprzerwanego światła słonecznego, nie są aktywne przez całą dobę. Największą ruchliwość wykazują około południa, a w porze północy odpoczywają, być może ogrzewając gniazdo w nieco chłodniejszym okresie doby, a może utrwalając wspomnienia żmudnego dnia pracy. Wszystkie te zwierzęta ignorują ruch słońca po nieboskłonie, kierując się wskazaniami swego wewnętrznego zegara.

Żyjące na północy renifery natomiast przyjęły inną strategię. W 2010 roku Andrew Loudon, badacz z University of Manchester w Anglii, odkrył wraz ze współpracownikami, że dwa kluczowe geny zegarowe reniferów nie oscylują okołodobowo, tak jak u innych zwierząt. Większość wysoko zorganizowanych organizmów śpi, budzi się i wydziela hormony zasadniczo w ramach 24-godzinnego cyklu, a ich zegary okołodobowe są na tyle wrażliwe na natężenie światła dziennego, że nawet skąpane w całodziennym oświetleniu arktycznego lata są „wytrenowane” do rozpoznawania pór doby. Ale nie renifery; u nich nie ma żadnych wewnętrznych sygnałów okołodobowych. Reagują bezpośrednio na natężenie światła – budzą się, gdy niebo jaśnieje, a śpią, gdy ciemnieje. One naprawdę pozbyły się zegarka – i stały się niewolnikami słońca. „Ewolucja znalazła sposób na wyłączenie zegara komórkowego – stwierdził Loudon. – Być może tyka w reniferach jakiś inny zegar wewnętrzny, ale dotychczas na niego nie natrafiliśmy”.

Biolodzy znad Toolik na różne sposoby radzą sobie z ciągłym światłem. Ponieważ próbki do badań można zbierać tylko przez stosunkowo krótki odcinek roku, nieograniczeni zmrokiem badacze wykorzystają każdą okazję, włócząc się po okolicy o najróżniejszych porach i pracowicie pozyskując materiał, mierząc, syntetyzując, porównując i konwersując. W Dzień Niepodległości wybrałem się do Deadhorse, by zobaczyć Ocean Arktyczny; kiedy wróciłem o 2:30 w „nocy”, natknąłem się w jadalni na amatorów krabów oraz fileta mignon. Każdy, kto pomieszkiwał nad Toolik, miał w zanadrzu jakąś historyjkę o znajomym trapionym bezsennością. Pewien naukowiec trzymał w ruchomym laboratorium materac kempingowy, by kłaść się, ilekroć nadarzy się okazja; któregoś lata, korzystając z czasu zaoszczędzonego na krótszym spaniu, zbudował stół do piłkarzyków i żaglówkę. Inny postanowił nie korzystać z zegarka przez cały pobyt nad Toolik i ignorować wszelkie wskazówki dotyczące godzin; spał i jadł, kiedy przyszła mu ochota, pracując prawie nieustannie. Kiedy po skończeniu lata wraca do domu, „noc go przeraża”, jak mi się zwierzył. Inna badaczka poszła się przejść po kolacji; straciła poczucie czasu i gdy wróciła do obozowiska, z zaskoczeniem zobaczyła, że kuchnia szykuje się do wydawania śniadań.

Jednak niektórzy pilnie stosowali się do wskazań zegarów. „Muszę się kłaść, gdy przychodzi pora na spanie – oświadczył mi jeden z doktorantów O’Briena, gdy dmuchaliśmy ponton i zbieraliśmy próbki wody na środku jeziora, a O’Brien stał przy brzegu z małą siatką i łowił zooplankton. – Gdybym czekał, aż poczuję się zmęczony, pewnie w ogóle bym się nie położył, tylko pożerał ciastka w jadalni”. O’Brien należał do tych mieszkańców stacji naukowej, którzy stosowali się do wskazań zegarka, i słynął z tego, że przyucza (a przynajmniej próbuje przyuczyć) swoich studentów do takiego właśnie harmonogramu aktywności. Oczekiwał na przykład, by pojawiali się w jadalni w porze śniadania. Wielu z nich stosowało jednak pewien wybieg: pracowali do rana, przychodzili na śniadanie, zdawali O’Brienowi raport z postępów, dostawali zadania na kolejny dzień i szli do siebie spać. Minęło dwadzieścia lat, zanim O’Brien się zorientował.

Jeśli istniał jakiś wspólny punkt nawigacyjny na tym morzu światła, było nim właśnie śniadanie. Znaczna większość zamieszkujących obóz naukowców uwzględniała je w swoim grafiku. Śniadanie serwowano od 6:30, a już kwadrans później w jadalni kłębił się tłum. Siła, która ściągała wszystkich w jedno miejsce o jednej porze, miała podłoże społeczno-psychologiczne: trzeba było omówić plany najbliższych wypraw terenowych, wspólnie przejrzeć kolumny danych, podzielić się wieściami o nowych ofertach pracy, pospierać o to, kto najszybciej nadmuchuje ponton Sevylor 66. Teoretycznie można by nad Toolik ignorować wskazania zegarów i kierować się wyłącznie swoim wewnętrznym rytmem, czy nawet i z tego zrezygnować, ale nie byłoby to posunięcie praktyczne. Dowolne przedsięwzięcie, w które zaangażowana była więcej niż jedna osoba, wymagało wspólnego czasu: współpracownicy spotykali się na przykład przy pomoście w południe czy przychodzili na lądowisko helikoptera dokładnie o dziewiątej, bo właśnie wtedy odlatywał na stanowisko Anaktuvuk. A w piątkowe wieczory, o wpół do dziewiątej, w namiocie socjalnym tańczyło się salsę.



Kiedy patrzę na swój zegarek, widzę liczby, ale z każdym dniem w Toolik coraz mniej one dla mnie znaczą. Nawet stwierdzenie „dzień po dniu” traci tu sens. Ciągnie się jeden długi dzień, w trakcie którego ucinam sobie co jakiś czas drzemki, a obudziwszy się z nich, z niezmiennym zaskoczeniem stwierdzam na zegarku, że przespałem całe godziny. Sen przestał być czymś, co oddziela poszczególne dni, stając się raczej jedną z wielu możliwości spędzania dnia. Zauważyłem, że coraz dłużej siedzę w budce telefonicznej, łącząc się po światłowodzie z domem.

Coraz częściej też śnię o czasie. Na przykład, że dzieci stłukły mi zegarek, a jego części rozsypały się po podłodze. Albo że chodząc po wydmach, nagle wpadam do kanionu, z którego nie mogę się wygrzebać; koledzy nie widzą, gdzie przepadłem i nie słyszą mojego wołania o pomoc. Schodzę więc w głąb, dzień chyli się ku zachodowi, nade mną wznoszą się wydmy, grożąc w każdej chwili pogrzebaniem mnie pod zwałami piasku.

Akurat ten sen wiązał się z jawą, nieco wcześniej bowiem, jeszcze w domu, przeczytałam w pewnej książce o wspinaczu, który wpadł w lodową szczelinę i złamał nogę. Nie mogąc się wspiąć, by wydostać się na zewnątrz, zaczął pełznąć szczeliną w ciemność, do wnętrza góry. Przy życiu trzymała go woda, którą zlizywał z kęp mchu, aż cudownym zbiegiem okoliczności znalazł wyjście na oświetlony słońcem stok. Ale jego obozowisko było dobrych kilka kilometrów od tego miejsca. Czołgał się więc dalej: przez niewiarygodny labirynt lodowych mostków, usłany głazami żleb, wzdłuż kamienistego brzegu jeziora. Tym, co go popychało, był – jak pisał – zegarek. Wspinacz podnosił głowę, patrzył gdzieś na widnokrąg, wybierał jakiś charakterystyczny punkt odległy o sto czy więcej metrów i mówił sobie: „Masz 20 minut, żeby tam dopełznąć”. Z tym że głos, który słyszał, nie należał do niego – był to bezosobowy, autorytatywny Głos Wszechczasów, który rozlegał się w jego głowie i popychał go naprzód. Gdy na półprzytomnego wspinacza natknął się jego przyjaciel z obozowiska, mężczyzna leżał pod rozgwieżdżonym niebem, odwodniony, skrajnie zdezorientowany, przekonany, że spoczywa tak już od stuleci.

Niezmienność takich miejsc jak Toolik łatwo pomylić z bezczasowością. Ale czas jak najbardziej jest tam obecny – w płynących z wiatrem chmurach, mikroskopijnych ruchach zooplanktonu, biegnących od eonów cyklach zamarzania i roztopów tundry. Ostatnio zmiany zachodzą coraz szybciej i niewątpliwie jest to niepokojące. Średnie temperatury stale podnoszą się nad Toolik i w całej Arktyce. Burze, w północnej Alasce praktycznie niespotykane trzydzieści lat temu, teraz zdarzają się całkiem często. Naukowcy podejrzewają, że na sytuację regionu wpływa zanikanie pokrywy lodowej na Oceanie Arktycznym. Coraz suchszy klimat oznacza większe ryzyko pożarów wywołanych uderzeniem pioruna. W 2007 roku – najcieplejszym i najsuchszym z dotychczasowych, jak wynika z pomiarów przeprowadzonych na stacji – piorun wzniecił pożar tundry wzdłuż rzeki Anaktuvuk, około trzydziestu kilometrów od Toolik. Ogień płonął przez dziesięć tygodni i wypalił obszar tysiąca kilometrów kwadratowych. Był to największy w historii pożar tundry na Alasce (a może i na świecie). Kiedy przyjechałem nad Toolik, wielu badaczy zajmowało się tropieniem jego konsekwencji. Do głębszych pokładów gleby, pozbawionych izolującej warstwy torfu, docierało teraz więcej ciepła; w wielu miejscach zaczęła topić się wierzchnia warstwa wiecznej zmarzliny. To powodowało osuwanie się zboczy i przedostawanie się do strumieni składników odżywczych zawartych w żyznych glebach.

Pewnego poranka dołączyłem do Lindy Deegan, biolożki środowisk wodnych z Woods Hole, i wraz z nią brodziłem w rzece Kuparuk, zaczynającej bieg w Górach Brooksa i wpadającej do oceanu w okolicach Prudhoe Bay. Badaczka przyjeżdżała nad Toolik od lat osiemdziesiątych. Zajmowała się głównie badaniami lipienia arktycznego (Thymallus arcticus), migrującego w dół rzeki na wiosnę i powracającego w górę pod koniec lata; to jedyna ryba w tej rzece i podstawa wyżywienia części ptaków oraz palii jeziorowej1 (Salvelinus namaycush) w dalszym biegu wód. Obserwując lipienie na przestrzeni całego sezonu i przez kolejne lata, Deegan starała się ocenić wpływ zmian klimatycznych na ich liczebność i migracje (kiedy, jak długo, jak daleko), a także oszacować konsekwencje zmian w tym zakresie.

Podobnie jak wiele innych migrujących zwierząt, lipienie są genetycznie dostrojone do słońca. W czasie arktycznej wiosny dzień wydłuża się tu o 8–10 minut na dobę. Zegary okołodobowe lipieni rejestrują coraz dłuższy okres światła (tzw. fotoperiod), co wywołuje kaskadę zmian fizjologicznych przygotowujących ryby do wyprawy w dół strumienia, by złożyć ikrę. Deegan zastanawia się jednak nad owadami, które odgrywają istotną rolę w całym procesie, ponieważ właśnie nimi żywią się po drodze lipienie. Tymczasem cykl życiowy owadów nie zależy od ilości światła, a od temperatury wody. W miarę wzrostu średniej temperatury rocznej wylęg owadów zaczyna się nieco wcześniej i być może wyprzedzi migrację lipieni, które w takim wypadku straciłyby źródło pożywienia. Dwa zazębiające się dotąd cykle życiowe, jeden zależny od temperatury, a drugi od światła, mogą ulec rozprzężeniu. Deegan jeszcze nie policzyła wszystkiego dokładnie, a opisane zależności nie były dotąd szczegółowo badane. „Takie mam przeczucie” – powiedziała mi.

Naukowcy na całym świecie dokumentują powiększający się rozziew między sferą temperatur a sferą czasu. Wskutek coraz cieplejszych wiosen niektóre ptaki migrujące zaczynają sezon lęgowy w Arktyce aż dwa tygodnie wcześniej niż w przeszłości, co pogarsza sytuację osobników przybywających później. Ponadto zasięg występowania innych gatunków ptaków przesuwa się coraz bardziej na północ, co sprawia, że gatunki arktyczne muszą zmagać się z coraz większą konkurencją. Niektóre dość łatwo przystosowują się do nowych warunków – wiele roślin w pobliżu stawu Walden kwitnie wcześniej i obficiej niż w XIX wieku, czasach Davida Thoreau. Ale te organizmy, których sezonowe zachowanie w znacznym stopniu zależy od rytmów okołodobowych, mają się naprawdę kiepsko. Muchołówka żałobna, spędziwszy zimę w Afryce Zachodniej, wiosną udaje się na gody do europejskich lasów. Moment jej przylotu, wyraźnie uzależniony od fotoperiodu, prawie się nie zmienia, jednak gąsienice, którymi żywią się jej pisklęta, obecnie wylęgają się wcześniej niż dwadzieścia lat temu. Kiedy muchołówka przylatuje na miejsce, nie ma czym żywić młodych. Jej populacja spadła niemal o 90 procent. To trochę tak, jakby cała nasza planeta zaczęła doświadczać jet lagu. Niektóre gatunki przystosują się do cieplejszego klimatu, a może nawet będzie im w nim lepiej; będą migrować trochę wcześniej albo trochę później, albo zaczną się żywić czymś innym. Jednak te, którym się to nie uda, wyginą.


Gatunek ryby (przyp. red.). [wróć]





Można oderwać się od czasu w głębokiej jaskini czy na dalekiej północy, w samym środku nocy czy w trakcie nigdy niekończącego się dnia. Ale jest też prostszy sposób: wybrać się w długą (im dłuższą, tym lepiej) podróż samolotem.

Zacznijmy od fizyki: znajdujemy się kilka kilometrów nad powierzchnią Ziemi, poruszamy się z dużą prędkością i podlegając sile grawitacji, w zasadzie spadamy. Jedną z osobliwych konsekwencji szczególnej teorii względności Einsteina jest to, że czas dla szybko poruszającego się obiektu płynie nieco wolniej w porównaniu z czasem, jaki upływa dla nieruchomego obserwatora. Zweryfikowano to doświadczalnie: zegary atomowe umieszczone na pokładzie odrzutowców tykały trochę wolniej (różnice wynosiły nanosekundy w ciągu kilku godzin) niż podobne zegary znajdujące się na powierzchni ziemi. (W samym samolocie sekunda nadal trwa dokładnie sekundę i tyle samo co poprzednia; jedynie obserwator w nieporuszającym się układzie odniesienia rejestruje ją jako dłuższą). Efekt jest nieznaczny, ale występuje. W marcu 2016 roku astronauta Mike Kelly powrócił na Ziemię po spędzeniu na orbicie 520 dni, w trakcie których razem ze stacją okrążał naszą planetę z prędkością około 29 tysięcy kilometrów na godzinę. Przez ten czas jego pozostający na Ziemi bliźniak Mark, urodzony 6 minut wcześniej, postarzał się o 5 milisekund więcej.

Poza tym są strefy czasowe: dwadzieścia cztery, każda rozciąga się na godzinę i odpowiada mniej więcej podziałowi Ziemi na południki, czyli zasadniczo co 15°. Strefa zero to czas Greenwich, miejsca, w którym znajduje się Królewskie Obserwatorium. Ponieważ Ziemia jest obracającą się kulą, Słońce nie może oświetlać jej całej jednocześnie i dzień nie może trwać wszędzie w tym samym momencie. Wprowadzenie stref czasowych sprawia, że moment doby, który nazywamy południem (kiedy Słońce jest w zenicie), wszędzie oznacza to samo, choć w danym momencie zdarza się to tylko w jednej strefie czasowej. Stref czasowych zaczęto używać, początkowo trochę chaotycznie, w XIX stuleciu – miały pomóc liniom kolejowym w koordynowaniu rozkładów jazdy w miarę rozrostu siatki połączeń. W 1929 roku większość świata zaczęła posługiwać się godzinnymi strefami czasowymi, choć do dziś w niektórych krajach używa się stref półgodzinnych czy nawet, jak w Nepalu, 45-minutowych. W 1949 roku powoli powiększające swój obszar Chiny przyjęły odmienną strategię – zlikwidowały swoich pięć stref czasowych i połączyły je w jedną, obejmującą olbrzymi obszar.

Obecnie, gdy coraz więcej podróżujemy samolotami, często przekraczamy granice różnych stref czasowych. W 7 godzin lotu z Paryża do Nowego Jorku można niemal „skasować” 6-godzinną różnicę w czasie między tymi miastami. Zegary są skrajnie lokalne; to, która jest godzina, zależy od miejsca, gdzie akurat przebywamy. Jeśli jesteśmy na pokładzie samolotu – poruszając się bardzo szybko, wpatrzeni w bezmiar oceanu – nasze „kiedy i gdzie” zmienia się w mgnieniu oka. Mój zegarek wciąż wskazuje czas paryski, kilka godzin za mną, podczas gdy na ekranie wbudowanym w fotel przede mną wyświetla się już aktualna godzina w Nowym Jorku, do którego zostało jeszcze kilka godzin lotu. Znajduję się więc gdzieś pomiędzy, zawieszony w nieokreślonym – jakby wiecznotrwałym – momencie.

Oczywiście podczas lotu istnieje coś takiego jak czas „nadrzędny”, a znajduje się on w kokpicie kapitana. Uniwersalny czas koordynowany, powstający dzięki wskazaniom światowych zegarów atomowych, filtrowanym i częściowo wzmacnianym zgodnie z algorytmami specjalistów z Międzynarodowego Biura Miar i Wag w Paryżu, stale przekazywany jest przez satelity, które pomagają w nawigacji statkom, samolotom i samochodom. Ale poza kabiną pilotów każdy sobie rzepkę skrobie. Część pasażerów drzemie, niektórzy coś podjadają, inni przygotowują się na spotkanie biznesowe albo dochodzą do siebie po porannej gonitwie na lotnisko. Jeszcze inni zagubili się w czasie kinowym, oglądając wyświetlane na pokładzie filmy z obowiązkowym happy endem. Zmierzając na zachód, zmagając się z uparcie świecącym słońcem, pozbawieni innych wskazówek co do pory, musimy polegać na swoich zdecentralizowanych godzinach.

Nie wiadomo do końca, w jaki dokładnie sposób jądra nadskrzyżowaniowe w naszych mózgach rozsiewają swoje wskazania po całym organizmie. Pewne jest jednak, że proces ten trochę trwa – godziny, a może nawet dni. Jeśli szybko przeniesiemy się w odległy rejon świata, gdzie znacząco zmienia się dobowy cykl światła i ciemności, na przykład gdy za jednym zamachem przekraczamy kilka stref czasowych albo nawet gdy mamy przestawić się po zmianie czasu z letniego na zimowy lub odwrotnie, nasze zegary peryferyjne regulują się z różną prędkością. Organizm przestaje być zsynchronizowaną federacją wielu zegarów, przeradzając się przejściowo w zbiorowisko chwilowo autonomicznych stanów. To istota jet lagu. Kiedy moje jądra nadskrzyżowaniowe lądują w Nowym Jorku, moja wątroba wciąż przebywa w Nowej Szkocji, a trzustka w Islandii. Przez kilka dni mój układ pokarmowy pozostaje wytrącony z równowagi, a mózg zachęca mnie, bym jadł wtedy, gdy moje ciało nie bardzo jest przygotowane do właściwego trawienia. (Organizm wraca do normy w tempie mniej więcej jednej strefy czasowej na dzień). W efekcie często pojawia się rozstrój żołądka i jelit, trapiący szczególnie podróżnych na długie dystanse i pilotów linii lotniczych. Jet lag dotyczy nie tylko głowy; to zespół dolegliwości całego rozsynchronizowanego organizmu.

W piśmiennictwie naukowym obwodowe zegary wewnętrzne określa się niekiedy jako „niewolnicze” względem jąder nadskrzyżowaniowych. Jednak mogą one działać autonomicznie, a w określonych warunkach synchronizują swój rytm nie tylko w odniesieniu do głównego zegara czy naturalnego cyklu światła i ciemności, lecz także względem innych czynników. Okazuje się, że na przykład posiłki powodują wysłanie bardzo wyraźnych sygnałów do niektórych części naszego cielesnego zegara. W ciągu ostatniej dekady wielokrotnie potwierdzono, że regularne pory posiłków mogą przesuwać fazę wewnętrznego zegara wątroby, sprawiając, że ignoruje ona sygnalizowany przez mózg rozkład doby oparty na ilości światła, a może nawet przekazuje własne informacje w górę do mózgu. Dniówkę wyznaczają więc wątrobie pory posiłku, nie pory doby. „Jeśli zaczniemy karmić mysz w samym środku jej normalnej pory snu, wkrótce nauczy się ona budzić tuż przed podaniem jedzenia – powiedział mi Chris Colwell, jeden ze znamienitych badaczy rytmów okołodobowych z University of California w Los Angeles. – Powtarzam studentom, że jeśli dostawca pizzy będzie przyjeżdżał do nich codziennie o czwartej rano, na pewno zaczną się budzić o trzeciej trzydzieści”.

Jednym ze sposobów ograniczenia skutków jet lagu, zwłaszcza po długim locie, jest zrezygnowanie z posiłków serwowanych przez stewardessy na pokładzie. Zgodnie z zasadami linii lotniczych podaje się je co kilka godzin, zwykle według harmonogramu opartego na lokalnym czasie miasta odlotu. Jeśli w tym okresie przejściowym, pozbawionym normalnych sygnałów ze strony światła słonecznego, będziemy jedli według tego schematu, to wątroba będzie sterować zegarem okołodobowym, jeszcze silniej cementując nas ze strefą czasową, którą chcemy zostawić za sobą. Lepszym rozwiązaniem jest przestawienie zegarka od razu na czas docelowy i rozplanowanie posiłków w taki sposób, jakbyśmy przybyli już na miejsce. „Standardowa rada, jakiej udzielamy podróżującym – mówi Colwell – brzmi: jak najszybciej przestaw się na pory światła, posiłków i kontaktów interpersonalnych według nowego czasu”. Doradza też zjedzenie śniadania. „O ile rzeczywiście jesteśmy pod tym względem podobni do myszy laboratoryjnych – dodaje – śniadanie gra ważną rolę w podtrzymywaniu tych sygnałów, tak żebyśmy się zupełnie nie zdezorientowali, kiedy brakuje sygnałów świetlnych”.

Wyniki badań Colwella wskazują, że na pracę układu wewnętrznych zegarów mogą też wpływać regularne ćwiczenia ruchowe. U myszy, którym pozwolono korzystać z kołowrotka, jądra nadskrzyżowaniowe wysyłały silniejsze sygnały niż u mniej aktywnych. Efekt był jeszcze wyraźniejszy, gdy myszy mogły pokręcić się w kołowrotku tylko wkrótce po przebudzeniu, czyli na początku aktywności dobowej. Najwięcej zyskiwały zaś te, którym brakowało pewnego określonego białka zegarowego; kiedy ćwiczyły one później w ciągu dnia, ich jądra nadskrzyżowaniowe działały lepiej i wysyłały koordynujące impulsy do serca, wątroby i innych narządów. Im więcej myszy biegały, tym lepiej działał ich zegar. Jest za wcześnie, by orzec, czy odpowiedni harmonogram ćwiczeń może być równie skuteczny u ludzi, ale myśl ta jest kusząca, jak stwierdza Colwell, ponieważ nasz główny zegar z wiekiem działa coraz gorzej. „Mam zaledwie pięćdziesiąt lat i już rzadko udaje mi się przespać porządnie całą noc – stwierdził. – Łatwiej męczę się też w ciągu dnia”. Nawet strażnicy czasu się starzeją.



Jet lag jest przynajmniej przejściowy. Ale ludzie na bieżąco coraz skuteczniej zacierają różnicę między dniem i nocą, a skutki tego są niepokojące. Miliony Amerykanów (i nie tylko) pracuje na zmiany. Są wśród nich kierowcy, lekarze, magazynierzy itd. Wielu zmaga się z problemami, które badacze rytmów okołodobowych nazywają „społecznym jet lagiem”, a których konsekwencje wykraczają poza zwykłą niedogodność czy niewygodę. Jedną z podstawowych funkcji zegara okołodobowego jest nadzór nad metabolizmem – pilnowanie, żebyśmy jedli wtedy, gdy jesteśmy głodni, i żeby nasze komórki w porę otrzymywały odpowiednią porcję składników odżywczych. Naukowcy stwierdzili, że ludzie, którzy stale biorą nocne zmiany czy nadgodziny, częściej są otyli, mają cukrzycę czy kłopoty z sercem. Przybywa świadectw wskazujących, że rozsynchronizowanie okołodobowe (circadian misalignment) – niezgodność cyklu snu i czuwania ze wskazaniami zegara okołodobowego w organizmie – ściśle wiąże się z ryzykiem zespołu metabolicznego, czyli zestawu schorzeń, obejmującego stan przedcukrzycowy, które powstają, gdy rytm trawienia rozchodzi się z procesami wytwarzania i magazynowania energii.

Miliony dolarów wydaje się na badania tego, czym należy się odżywiać, ale równie ważne może być to, kiedy należy się odżywiać. Wyniki jednego z niedawnych eksperymentów wykazały, że myszy, które jadły wtedy, gdy powinny spać – czyli w nieodpowiedniej fazie ich cyklu okołodobowego – tyły bardziej niż te, które odżywiały się w normalnych godzinach. Chociaż większość studiów nad rozsynchronizowaniem okołodobowym przeprowadzano dotąd na gryzoniach i ssakach naczelnych, ostatnio coraz częściej bada się też ludzi. W ramach pewnego projektu na Harvardzie dziesięciu ochotników przestawiono na 28-godzinną dobę. Czwartego dnia eksperymentu ich harmonogram dobowy odwrócił się – byli rozbudzeni i spożywali posiłki w nocy. Po kolejnych czterech dniach ich plan dnia wrócił do normy. W ciągu dziesięciu dni trwania eksperymentu ciśnienie krwi uczestników wystrzeliło w górę i podniósł się poziom cukru we krwi, a u trzech stwierdzono stan przedcukrzycowy. Potwierdzono, że przyczyną tych problemów nie był niedobór snu, lecz jedzenie w porach, w których narządy i komórki tłuszczowe nie były przygotowane do metabolizowania posiłku. „Już po kilku dniach u ochotników biorących udział w eksperymencie zaszły uderzające zmiany w metabolizmie glukozy – napisał jeden z autorów badania. – Ich szybkie wystąpienie w ciągu zaledwie paru dni wskazuje, że zmiany takie mogą przejściowo dotykać miliony ludzi doświadczających co roku jet lagu”.

Współczesna epidemia otyłości ma wiele źródeł, m.in. siedzący tryb życia i nie całkiem idealną dietę. Ale badania nad cyklem okołodobowym sugerują też inną, mniej oczywistą przyczynę: to, że w coraz większym stopniu próbujemy wprowadzać się do niewłaściwej pory doby. „Mamy świetnie działający wewnętrzny układ odmierzania czasu, który pracuje według starych zasad – mówi Colwell. – Szaleństwem jest zakładać, że skoro wynaleźliśmy oświetlenie elektryczne, to można zignorować nasz zegar biologiczny”.





Zdaniem naukowców wcześniej lub później ludzie wyprawią się na Marsa. To naprawdę będzie coś! Dzieli nas od tej planety blisko 60 milionów kilometrów1 i samo dotarcie do niej, z wykorzystaniem obecnych technologii napędu odrzutowego, zajmie pół roku. To sześć miesięcy spędzonych w blaszanej puszce, wciąż z tymi samymi kompanami i w sztucznym oświetleniu. Nie będzie w niej luków, by ograniczyć ekspozycję załogi na promieniowanie kosmiczne, przed którym astronautów nie będzie już chronić tarcza magnetyczna Ziemi. (Inna sprawa, że i tak niewiele byłoby przez te luki widać poza czernią i gwiazdami). Naukowcy od pewnego czasu zastanawiają się, co zrobić, by tego typu wyprawa była możliwie znośna dla jej uczestników – jakie pożywienie jest najzdrowsze i zarazem najapetyczniejsze, jakie zajęcia najlepiej zabijają nudę, jak reagować w przypadku potrzeby pilnej interwencji lekarskiej.

Tak czy inaczej, w końcu tam dotrzemy. Nasi wysłannicy wysiądą z puszki i wyjdą na bijące jak w środku lata promienie słońca, a potem zamkną się w jakimś skonstruowanym na miejscu schronieniu – kolejnym pozbawionym okien kontenerze ze sztucznym oświetleniem o niewielkiej intensywności, by oszczędzać energię.

Nasza pierwsza doba na Marsie będzie najdłuższą, jaką człowiek kiedykolwiek spędził. Planeta ta obraca się wokół własnej osi nieco wolniej niż Ziemia, dlatego każda marsjańska doba jest o 33 minuty dłuższa od ziemskiej. Może nie wydaje się to szczególnie dużo, ale to wciąż 33 minuty więcej od tego, do czego przywykł nasz wytworzony w toku ewolucji rytm okołodobowy, i przybysze szybko przekonają się o przykrych skutkach, jakie niesie ta różnica. „Będzie to tak, jakby co trzy dni człowiek przenosił się o dwie strefy czasowe” – zauważa Laura Barger, fizjolog z Harvard Medical School, pracująca też w bostońskim Brigham and Women’s Hospital. Razem z Charlesem Czeislerem, szefem ośrodków medycyny snu we wspomnianych instytucjach, Barger badała rytmy okołodobowe astronautów na orbicie, a także kontrolerów misji, którzy utrzymują z nimi stały kontakt z Ziemi. W jednym z eksperymentów ochotnicy próbowali się zaadaptować do doby marsjańskiej. „Ich rytmy okołodobowe nie mogły się przestawić – stwierdziła Barger. – Mieli problemy ze snem i wszyscy chodzili bladzi jak śmierć”.

W 2007 roku Czeisler przeprowadził eksperyment, który miał na celu sprawdzenie, czy za pomocą sztucznego oświetlenia o określonej długości fali, emitowanego w wybranych porach doby, można zmusić zegar okołodobowy do przestawienia się na cykl 25-godzinny, bardziej zbliżony do marsjańskiego. Tuzin ochotników spędziło 65 dni w dyskretnie oświetlonych pokojach bez zegarów, okien czy innych wskazówek pozwalających ustalić porę doby. Przez pierwsze trzy dni mieli tam 24-godzinną dobę; potem naukowcy dodali dodatkową godzinę światła, wydłużając w praktyce czas czuwania. By pomóc się przestawić uczestnikom, pod koniec dnia naukowcy zmieniali intensywność światła do poziomu mniej więcej zachodu czy wschodu słońca, dając dwie 45-minutowe dawki takich wrażeń w odstępie godziny od siebie. Po trzydziestu dniach ochotnicy zaadaptowali się do 25-godzinnej doby.

Nauka udowodniła, że można to zrobić – że Układ Słoneczny może być podbity: można choć troszeczkę zmodyfikować jego wpływ na naszą chronobiologię. Jak przyszli ludzie wykorzystają tę dodatkową godzinę? Pewnie na pracę. W swym doniesieniu badacze sugerują, że do pożytecznych aktywności należy „pielęgnacja upraw w jasno oświetlonym module szklarniowym”. Potem czegoś się napijemy, nacieszymy widokiem bez okien i przeklikamy swoje stare zdjęcia z Ziemi.



Trzydzieści siedem lat od wyprawy do jaskini Scarasson, 30 listopada 1999 roku, Michel Siffre rozpoczyna swój trzeci i zapewne ostatni eksperyment z odcięciem się od czasu. Sześćdziesięciolatek chce się przekonać, jak na jego rytm okołodobowy wpływa starszy wiek. Ponownie wybiera naturalną jaskinię: Grotte de Clamouse, czyli sieć korytarzy i komór w wapiennych skałach w południowej Langwedocji. Ponownie w jednej z większych komór staje drewniana platforma, a nad nią zostaje rozpięta nylonowa czasza. Przy wejściu do jaskini żegnają Michela badacze, przedstawiciele mediów i życzliwi obserwatorzy. On zaś, w kasku i z lampą, bez zegarka, odwraca się, macha na pożegnanie i zagłębia się w ciemność.

Jego nowe pomieszczenie mieszkalne jest skąpane w rzęsistym świetle halogenowym. Na samodzielnie sporządzanych nagraniach wideo widać, jak spoczywa na drewnianej ławce, zajada łososia z puszki i wpisuje pory posiłków do komputera. Jego aktywność, wpisy i samopoczucie są monitorowane przez zespół naukowców na zewnątrz jaskini. Siffre ma cały czas na sobie zielone gumiaki oraz czerwoną polarową kamizelkę, nawet gdy trenuje na automatycznych schodach do ćwiczeń. Tak jak dawniej zbiera próbki moczu do probówek. Sypia w śpiworze przywiązanym do ogrodowego leżaka. Kiedy tylko chce, może się wygodnie wyciągnąć i poczytać dowolną książkę z dobrze wyposażonej biblioteczki. Nie mówi do siebie, ale czasem podśpiewuje.

W poniedziałek 14 lutego 2000 roku Siffre ponownie wyłania się z czeluści. Radość, pozdrowienia, błyski fleszów. Raz jeszcze udowodnił, że nasz wewnętrzny zegar, odcięty od światła słonecznego, będzie działał samodzielnie w rytmie nieco wolniejszym niż ten nadawany przez obroty Ziemi. Minęło 76 dni, odkąd wszedł do jaskini, ale według jego zegara było ich tylko 67; myśli, że jest 5 lutego. Pierwszego stycznia, gdy większość świata witała nowe millenium (i oddychała z ulgą, że „milenijna pluskwa” nie spowodowała masowego zawieszania się komputerów) Siffre nie robił nic ciekawego – według jego kalendarza był dopiero 27 grudnia. Nowy rok przyszedł dla niego 4 stycznia.

Kilka lat później, udzielając wywiadu, stwierdził, że długotrwałe zamknięcie pod ziemią przypomina zawieszenie w ciągłym teraz. „To jak jeden długi dzień. Zmiany polegają tylko na tym, że kładziesz się spać i się budzisz. Poza tym jest tylko ciemność”. Po wyjściu z groty wyznał reporterowi: „Mam wrażenie, że szwankuje mi pamięć. Za nic nie mogę sobie przypomnieć, co robiłem tam na dole wczoraj czy przedwczoraj”.

Wychodzi z jaskini na słońce. Cieszy się, że tu jest, na powietrzu, w teraz mającym początek i koniec. „To cudowne znów widzieć niebieskie niebo” – mówi.



* * *




Gdy obie planety znajdują się najbliżej siebie. [wróć]





TERAŹNIEJSZOŚĆ





W odurzeniu haszyszem występuje ciekawe rozciągnięcie pozornej perspektywy czasu. Wypowiadamy zdanie i pierwej nim dojdziemy do końca, początek zdaje się już tonąć w zamierzchłej przeszłości. Skręcamy w krótką uliczkę, a wydaje się, jakbyśmy mieli nigdy nie dojść do jej końca.

—William James, The Principles of Psychology





Jak długo trwa teraz?



Piszę te słowa w wagonie restauracyjnym w drodze powrotnej do domu po odwiedzeniu przyjaciela w innym mieście. Zajmuję miejsce w przedniej części wagonu, zwrócony twarzą przeciwnie do kierunku jazdy. Widzę jak na dłoni całe wnętrze: przy sąsiednim stoliku dwóch studentów czyta skrypty, popijając kawę i co jakiś czas wymieniając się uwagami; przy kolejnym stoliku konduktor uciął sobie pogawędkę z kelnerką, która ma właśnie przerwę; na samym końcu wagonu grupa pasażerów tłoczy się nad ekranem laptopa młodego mężczyzny – oglądają emocjonującą końcówkę meczu. Mój wzrok spoczywa wreszcie na równym szeregu okien. W zapadającym zmierzchu dostrzegam przez nie zarysy mijanych z rzadka domów i lamp ulicznych. Pojawiają się znienacka z mojej prawej strony, szybko przesuwają się wzdłuż całego wagonu, a potem znikają, tak sprzed oczu, jak z pamięci. Ale za chwilę pojawiają się kolejne – ich strumień w gęstniejącym zmroku nie ustaje ani na moment. Bawię się myślą, że każde ze świateł i domów istnieje tylko przez chwilkę, materializując się bezpośrednio za moim prawym ramieniem. Wydaje się, że emanują ze mnie, gdy odwrócony tyłem pędzę gdzieś w przyszłość, wpatrzony wskroś teraźniejszości we wspomnienie.

Leżąc w łóżku w domu przed nadejściem świtu, mam całkiem przeciwne odczucia. Zegar na stoliku nocnym tyka miarowo i jeden po drugim dźwięki sekund materializują się w ciemnościach przede mną jak słupki milowe przy szosie, widoczne w światłach jadącego nocą samochodu. Zbliżają się, przenikają mnie, a potem rozpływają się gdzieś za poduszką, podczas gdy ja zastanawiam się, skąd przyszły i jak to się dzieje, że jedna ustępuje miejsca kolejnej. „Gdybyś mógł wybrać godzinę czuwania z całej nocy, to byłaby właśnie ta – pisał XIX-wieczny prozaik Nathaniel Hawthorne. – Znalazłeś oto przestrzeń pośrednią, gdzie trudy codziennego życia nie mają wstępu, gdzie każdy moment niechętnie chce odejść w przeszłość, w pełni będąc teraźniejszością”. Nie wiem, dokąd prowadzi ta droga, ale czuję, że właśnie teraz – i tylko teraz – jest tak, jakbym miał całą wieczność na zastanowienie.



Przez ponad dwa tysiące lat wielkie umysły spierały się o to, czym jest czas. Jest skończony czy nie? Ciągły czy nieciągły? Płynie jak rzeka czy sypie się jak ziarenka piasku w klepsydrze? No i czym jest teraźniejszość? Czy jest niepodzielna i nieuchwytna jak smużka dymu między przeszłością i przyszłością? Czy też jest to chwila, którą można zmierzyć – a wtedy jak jest długa? I co leży między tymi chwilami? Jak jedna ustępuje miejsca drugiej, tzn. jak teraz staje się potem czy po prostu nieteraz? „Chwila teraźniejsza, ten dziwny byt, jest czymś wtrąconym pomiędzy ruch a spoczynek i w ogóle nie jest czasem – uznał Platon w IV wieku p.n.e. – Tylko w niej i z niej to, co się porusza, może zmienić się w spoczywające, a to, co spoczywa, może zostać poruszone”.

Sto lat wcześniej Zenon z Elei sformułował te pytania w zestawie znamiennych paradoksów. Rozważmy lot strzały. W dowolnie wybranym momencie strzała znajduje się w ściśle określonym punkcie, z każdą chwilą w nieco innym. Ale kiedy – w jak długim czasie – przemieszcza się ona z jednego punktu do kolejnego? Według Zenona teraźniejszość jest nieredukowalnie krótka. Strzała nie może przemieścić się w takiej teraźniejszości. Gdyby mogła – gdyby pokonywała jakiś ułamkowy odcinek drogi – teraźniejszość trwałaby pewien okres, miałaby początek i koniec. Ale jeśli moment trwa, jest dalej podzielny – w jego połowie strzała pokonałaby połowę drogi i tak dalej aż do niepodzielności. Biedny szybkonogi Achilles nigdy nie będzie mógł dobiec do mety.

Arystotelesa, ucznia Platona, bardzo męczył ten paradoks. „Ruch jest niemożliwy – napisał, idąc tropem rozumowania Zenona – ponieważ poruszający się obiekt musi najpierw pokonać połowę dystansu, zanim przebędzie cały”. Jeśli zaś ruch jest niemożliwy, to tak samo jest z czasem. Nie może lecieć, bo nigdy nie odrywa się od ziemi.

Arystoteles próbował brutalnie rozwiązać tę zagadkę semantyką, twierdząc, że czas i ruch to synonimy. Czas nie jest sceną, na której rozgrywają się wydarzenia; ruch – wędrującego po nieboskłonie Słońca, mknącej strzały – jest czasem. Filozof uważał też, że moment ma swoją długość, w trakcie której dochodzi do realizacji ruchu. „Czas, podobnie jak i inne wielkości, nie składa się z niepodzielnych «teraz»”. Ale to otwarło nowy worek z pytaniami: Czy teraz jest czymś więcej niż granicą oddzielającą przeszłość od przyszłości? Czy jest zawsze takie samo, czy też się zmienia? A jeśli się zmienia, to kiedy? Z pewnością nie w ramach teraz, zauważył Arystoteles, ponieważ „nie mogłoby zniknąć w swojej teraźniejszości, skoro właśnie w niej jest”.

Takie drobiazgowe pytania wiodą do wątpliwości egzystencjalnych. Jeśli nie potrafimy określić, w jaki sposób czas przechodzi od jednej chwili do następnej, czym możemy wytłumaczyć zmianę, nowość, powstawanie? Jak coś może się brać z niczego? Jak cokolwiek – świat, sam czas – się zaczyna? Sama nasza tożsamość zostaje zakwestionowana: jakim cudem jestem tą samą osobą, którą byłem przed chwilą, przed tygodniem, rokiem albo w dzieciństwie? Jak to się dzieje, że się zmieniam, pozostając wciąż sobą? W greckiej komedii z czasów jeszcze przed Zenonem pewien człowiek odwiedza znajomego, by odebrać dług. Dłużnik odpowiada jednak: „Ależ ja wcale nie pożyczałem od ciebie pieniędzy. Nie jestem tą samą osobą, co wówczas, tak samo jak stos kamyków, do którego coś dodaliśmy lub coś z niego odjęliśmy, nie jest tym samym stosem kamyków”. W odpowiedzi przybysz uderza rozmówcę w twarz. Ten pyta: „Dlaczego to zrobiłeś?” i słyszy odpowiedź: „Kto, ja?”.



Jeśli eksperci od czasu lubują się w mówieniu o czymkolwiek równo gorąco co o czasie, jest tym sama mowa. Czas jest wpleciony w nasz język jako, nomen omen, „czas” teraźniejszy, przeszły i przyszły oraz ich różne odmiany. Uczymy się tego wcześnie, instynktownie. Dwuletnie dzieci na ogół potrafią już właściwie używać czasu przeszłego, choć wciąż mogą mieć problem z rozróżnianiem „jutro” i „wczoraj” oraz „przed” i „po”. W języku pirahã, używanym przez Indian brazylijskich (oraz garstkę lingwistów na uniwersytetach), prawie w ogóle nie ma odniesień do czasu. Współcześni filozofowie dzielą się natomiast na dwa obozy: tenserów, którzy uważają „przeszłość” i „przyszłość” za realne, obiektywne jakości, oraz detenserów1, którzy się z tym nie zgadzają.

Dla Augustyna było to jeszcze prostsze. Wcześniej czy później każdy naukowiec, który pisze o biologii i percepcji czasu, cytuje Augustyna z Hippony, ponieważ to on pierwszy uznał czas za osobiste, wewnętrzne doświadczenie, pierwszy próbował ustalić, czym jest czas, zadając pytanie, jak to jest w nim być. Czas wydaje się nieuchwytny i szalenie abstrakcyjny, ale jest też bardzo nam bliski. Augustyn sugerował, że czas zawiera się we wszystkim, co robimy, w każdym naszym słowie. Wystarczy przystanąć i posłuchać, jak coś mówimy, by pojąć wagę tego przekazu. Istotę czasu, jego strukturę i paradoksalność można wyprowadzić z prostego wypowiedzianego zdania, na przykład

Deus, creator omnium.

Bóg, stwórca wszystkiego. W łacinie to osiem sylab, naprzemiennie krótkich i długich. „Każda z długich sylab ma podwójną długość w stosunku do każdej z sylab krótkich – napisał Augustyn. – Wypowiadając ten wers, mogę to stwierdzić, jeśli w ogóle mogę ufać własnym uszom” (XI, 27). Ale jak właściwie możemy to zmierzyć? Mamy do czynienia z następującymi po sobie sylabami, które nasz mózg odczytuje po kolei. Jak to się dzieje, że słuchający może w ogóle porównywać długość dwóch różnych sylab jednocześnie? „Jak mogę zatrzymać tę krótką, a potem użyć jej niczym miarki, przykładając ją do sylaby dłuższej, choć dłuższa nie może zabrzmieć, dopóki krótsza nie zamilknie?” Jak można przechować w umyśle dłuższą sylabę? Tego, ile trwa, nie dowiemy się aż do chwili, gdy zostanie wypowiedziana w całości – ale wówczas obie sylaby są już czymś przeszłym. „Obie wybrzmiały, uleciały, przeminęły, już ich nie ma – napisał Augustyn. – Czym jest więc to, co teraz mierzę?” (XI, 27)

Innymi słowy, czym jest teraźniejszość i gdzie my jesteśmy względem niej? Nie chodzi mi o teraźniejszość w sensie bieżące stulecie, ten rok czy nawet dzisiaj, ale o teraźniejszość naprawdę w tej chwili, stale się rozpływającą. Jeśli kiedykolwiek zdarzyło się wam leżeć w nocy z kłębiącymi się w głowie myślami albo próbowaliście po prostu rejestrować swoje myśli, w miarę jak pojawiały się i znikały z pola uwagi – czyli wsłuchiwaliście się w to, co William James nazwał strumieniem świadomości – pojmiecie, o co chodziło Augustynowi. Czerpiąc z Arystotelesa, Augustyn twierdził, że jest tylko teraźniejszość. Przyszłość i przeszłość nie istnieją: jutrzejszy świt „jak dotąd nie ma bytu”, dzieciństwo minęło. Zostaje tylko teraźniejszość – efemeryczne, bezwymiarowe trwanie, dla którego „jedynym uzasadnieniem, by nazywać je czasem, jest to, że umyka w przeszłość”. Niemniej ewidentnie mierzymy czas. Potrafimy stwierdzić, że wymówienie jednej sylaby trwa dwa razy dłużej niż innej. Potrafimy ocenić długość czyjejś przemowy. Kiedy dokonujemy tego pomiaru? Z pewnością nie w przeszłości ani w przyszłości; nie można mierzyć czegoś, co nie istnieje. „Musielibyśmy go mierzyć wtedy, kiedy właśnie przebiega” (XI, 21), to znaczy w teraźniejszości. No ale jak to możliwe? Jak możemy zmierzyć coś – dźwięk czy ciszę – zanim się zakończy?

Na podstawie tego paradoksu Augustyn dotarł do spostrzeżenia tak fundamentalnego, że współczesna wiedza naukowa o percepcji czasu uznaje je za aksjomat: czas jest właściwością umysłu. Kiedy zastanawiamy się, czy słyszana sylaba trwa dłużej czy krócej niż inna, nie mierzymy ich samych (tych sylab już nie ma), lecz ich ślad w naszej pamięci. „Mierzę więc nie same dźwięki, których już nie ma, lecz coś, co w mojej pamięci utkwiło” (XI, 27) – zauważył Augustyn. Sylaba przeszła, ale pozostawiła po sobie ślad, który wciąż istnieje w teraźniejszości. W gruncie rzeczy, jak napisał, to, co nazywamy trzema różnymi czasami, jest jednym. Przeszłość, teraźniejszość i przyszłość nie istnieją per se, wszystkie są obecne teraz w naszych umysłach – w pamięci o tym, co było, w uwadze poświęcanej temu, co jest, i w naszych obecnych oczekiwaniach tego, co będzie. „Istnieją następujące trzy dziedziny czasu: obecność rzeczy minionych, obecność rzeczy teraźniejszych, obecność rzeczy przyszłych” (XI, 20).

Augustyn wyrwał czas ze sfery fizyki i przeniósł go prosto do tego, co zwiemy dziś psychologią. „W tobie, umyśle mój, mierzę czas” – napisał. Doświadczanie przez nas czasu nie jest cieniem jakiegoś absolutu na ścianie jaskini; to nasza percepcja jest czasem. Słowa, dźwięki, wydarzenia pojawiają się i znikają, ale pozostawiają ślad w umyśle i tam właśnie należy szukać czasu: „Albo więc to właśnie jest czasem, albo wcale nie mierzę czasu” (XI, 27). Obecnie naukowcy pogłębiają tę koncepcję eksperymentalnie z wykorzystaniem modeli komputerowych, gryzoni, zgłaszających się na ochotnika studentów i wartych miliony dolarów urządzeń do rezonansu magnetycznego. Augustyn zaczął tak jak my wszyscy, od aktu mowy i gotowości do słuchania.



„Augustyn nie próbuje stworzyć nowej filozofii czy teologii czasu – stwierdził pewnego razu mój przyjaciel Tom podczas wspólnego lunchu. – Stara się przedstawić opis psychologiczny: jak to jest istnieć w czasie”.

Tom jest moim sąsiadem. Nasze dzieci są w tym samym wieku i czasem się razem bawią albo próbują sobą nawzajem dyrygować. W godzinach pracy Tom jest teologiem na renomowanej uczelni, wieczorami gra na basie w różnych kapelach, a także bloguje o muzyce, popkulturze i duchowości. Nie do końca wiem, o co chodzi z tym ostatnim, ale Tom sprawia, że jest to temat intelektualnie frapujący i ogólnie cool. Siedzimy w restauracji w naszym małym miasteczku, oprócz nas nie ma akurat innych klientów. Jest piątek przed Memorial Day2, pogoda bez zarzutu, wiosna w pełnym rozkwicie.

Tak się składa, że Tom wykłada filozofię Augustyna w ramach zajęć wprowadzających do teologii i zauważa, iż studenci chętnie identyfikują się z typowym dla Augustyna intymnym ujęciem czasu. „Przyzwyczajamy się do postrzegania czasu jako czegoś zewnętrznego w stosunku do nas; czegoś, co tyka, co ulatuje – mówi Tom. – Ale tak naprawdę czas jest w naszych głowach i duszach, w naszej teraźniejszości”. Czas nie jest jedynie obserwowany; jest przez nas zamieszkiwany, przebywamy w nim. A może on przebywa w nas; w pewnym miejscu Augustyn porównuje go do objętości – a my jesteśmy naczyniem dla tej objętości. Czas nie jest więc czymś, o czym należy dyskutować abstrakcyjnie; zamiast tego popatrz w siebie, posłuchaj, co mówisz, sylaba po sylabie, słowo po słowie. Poznaj naczynie po tym, co zawiera.

To subtelna metoda rozumowania, którą późniejsi filozofowie, tacy jak Heidegger, ujmą w fenomenologii: badanie świadomego doświadczenia z subiektywnego punktu widzenia. „Możemy coś powiedzieć o sobie, bo tak tego doświadczamy” – stwierdził Tom. I dodał, że jest to zabieg retoryczny z pewnym podtekstem: „Ma cię wciągnąć i zmienić twoją percepcję, to, w jaki sposób angażujesz się w świat”. W dzisiejszych czasach ludzie zapisują się na weekendowe kursy na temat metod zarządzania czasem, przeżywania go, zbudowania swojej relacji z nim. Augustyn radził: posłuchajcie samych słów.

Celem Augustyna było wywołanie zmiany w psychice czytelnika, popchnięcie go ku transformacji osobowości i duszy, co można zrobić tylko dzięki pełnemu wejściu w teraźniejszość. „Piękna można posmakować tylko w szczególe, w tym, co ulotne, czasowe, w powiązaniu z czymś, co przeminie – zauważył Tom. – Pytanie, jak zrobić z tego smakowania ćwiczenie duchowe. Jak robić w czasie to, co należy?” Przywykliśmy myśleć o czasie jak o kapitale do rozdysponowania albo jak o narzędziu, którym posługujemy się w samodoskonaleniu. Dla Augustyna czas to coś, o czym i w czym się myśli; duchowym imperatywem nie jest jak najlepsze spożytkowanie go, lecz możliwie jak najlepsze przebywanie w nim – życie wewnątrz sylaby. „Dużo z tego, co słyszę od swoich studentów, oni słyszą od swoich rodziców – mówił Tom. – Mają poczucie, że muszą jak najwięcej zrobić w czasie, którym dysponują. To kwestie czasokresów, potencjalnych odcinków produktywności. Czasu można doświadczać jak szczebli w drabinie. Ale można też tak, że to jest coś, na co się wspinamy”.

Restaurację zamykają o trzeciej, jesteśmy ostatnimi klientami i obsługa kręci się wokół nas znacząco. Tom pojedzie do domu, by przejąć popołudniową opiekę nad dzieckiem. Obaj uczymy się jednej z podstawowych lekcji rodzicielstwa: dzieci są koszmarnymi włodarzami czasu; jeśli coś nie dzieje się natychmiast, według ich zegara, tryskają łzy. Uświadamiam sobie, że jednym z moich zadań jest przekazanie im sensu słów „później” i „poczekać”. Właściwie zaczynam myśleć, że zadania rodzicielskie w dużej mierze sprowadzają się do edukacji temporalnej: nauczenia dzieci zegarka, trzymania się ustalonych pór, szanowania terminów, organizowania i administrowania czasem – a także akceptowania sporadycznych odstępstw od tychże zasad.



Wiosna dobiega końca, lato zbliża się wielkimi krokami, a przez ostatnich kilka tygodni mój czteroletni już syn Leo budzi się coraz wcześniej. Być może wybudza go światło. O godzinie 5:30 świt wciska się przez żaluzje, a rudziki zaczynają swoje trele. A może to jego pełny pęcherz zastępuje budzik. Słyszę, jak idzie do łazienki, po czym wraca do pokoju. Ale nie zostaje tam za długo. Choć jego brat śpi tuż obok w drugim łóżeczku, z pluszakami przyciśniętymi do buzi, by zasłonić się przed światłem, rozpromieniony Leo wchodzi na paluszkach do naszego pokoju i staje jak wyrzut sumienia obok łóżka. „Chcę iść na dół się pobawić” – szepcze, co znaczy: Pobaw się ze mną.

Nigdy nie byłem rannym ptaszkiem. Szczególnie w zimie perspektywa spędzania czasu w ciemnej i wychłodzonej bawialni nie wydawała mi się nazbyt kusząca. Próbowaliśmy zaprząc do pomocy zdobycze techniki. Chłopcy wciąż nie bardzo potrafili określić, która jest godzina, więc kupiliśmy zegar przypominający światła na przejściu dla pieszych. Ustawia się go tak, że o określonej godzinie, powiedzmy 6:45, przestaje świecić na czerwono, a zaczyna na zielono, co jest sygnałem dla dzieci, że mogą wstać, rozpoczynać dzień i robić raban. Tom twierdził, że w przypadku jego córki to działało. Ale najwyraźniej nie ma ona charakteru Leo albo jego brata. Wpływ czasomierza na nasze dzieci był przeciwny do zamierzonego. Leo nadal wstawał wcześnie, tak jak zwykle, rzucał okiem na zegarek i wracał do łóżka, leżąc w skupieniu, wpatrzony z narastającą niecierpliwością w czerwone światło. Przez kolejną godzinę zakradał się po cichutku do naszego pokoju, by szeptem oznajmiać, że „jeszcze nie jest zielone”, albo rzucał się po posłaniu i wzdychał tak długo, aż obudził Joshuę, i wkrótce obaj zaczynali gadać i śmiać się, zafascynowani nieustępliwością czerwonego światła. Gdy wreszcie nadchodziła 6:45 i przy głośnym akompaniamencie wybuchu radości zegar rozbłyskał na zielono, cała rodzina mogła odetchnąć z ulgą.

Pozwalałem więc, by Leo sam po cichu sam schodził na dół. Niekiedy towarzyszyła mu Susan, a ja nakładałem sobie poduszki na głowę i spałem dalej. Ale z czasem to ja zacząłem budzić się pierwszy i wymykać na dół. Chłopcy powoli kończyli przedszkole, od września mieli trafić do szkolnej zerówki i ich życie miało zacząć biec własnym torem, coraz bardziej rozchodząc się z naszym.Oczywiście to stopniowy proces, na co dzień trudny do zauważenia. Mimo to w powietrzu unosiła się atmosfera zmiany, a kolejne dni zyskiwały na wyrazistości, jakby już były zapisane w pamięci. Chłopcy też to wyczuwali, nawet jeśli tylko za naszym pośrednictwem. Pół godziny spędzone sam na sam z jednym z nich – na jego prośbę – to prawdziwy dar. Siadaliśmy więc z Leo na drewnianej podłodze, przy otwartych drzwiach do ogrodu, słuchaliśmy śpiewu rudzików i graliśmy w bingo, warcaby czy nawet Pułapkę na Myszy (można to jakoś przetrwać) aż do czasu, gdy nadchodził nieco wymięty (całkiem jak ja przed wypiciem kawy) i powłóczący nogami Joshua, wydając własne zarządzenia. Dziś wiem, że te dni, te godziny są tak słodkie i cenne, że przesypiać mogą je tylko bardzo młodzi.


Terminy wprowadzone [w:] G. Massey, Tense Logic! Why Bother?, 1969, Noûs, 3: 17–32 (przyp. red.). [wróć]



Amerykańskie święto państwowe ku czci żołnierzy poległych na polach walki, obchodzone w ostatni poniedziałek maja. [wróć]





William James nie może spać. Jest 1876 rok i James, który właśnie dostał asystenturę na Harvardzie jako specjalista rodzącej się gałęzi nauki – psychologii – leży w łóżku i myśli o swojej przyszłej żonie, Alice Gibbens, w której jest nieprzytomnie zakochany. „Siedem tygodni bezsenności pomaga pozbyć się obiekcji” – powie jej, kiedy wreszcie wyzna jej listownie swą miłość. Dekadę później będzie przewracał się w nocy z boku na bok z nerwów z powodu wydania przygotowywanej od lat książki The Principles of Psychology, która stała się klasykiem niemal od razu po opublikowaniu w 1890 roku. (Według Roberta Richardsona, autora biografii Jamesa In the Maelstrom of American Modernism, bezsenność Jamesa nasilała się, gdy akurat dobrze mu szło pisanie; pod koniec lat osiemdziesiątych XIX wieku James, by zasnąć, często sięgał po chloroform). Być może James zastanawiał się nad skutecznością „terapii umysłowej”, którą aplikowała mu Annetta Dresser, wyznawczyni Quimby System of Mental Treatment of Diseases (Metody Quimby’ego leczenia chorób siłą umysłu), nazwanej tak na cześć jej twórcy, zmarłego nieco wcześniej zegarmistrza Phineasa Quimby’ego, przekonanego, że schorzenia somatyczne biorą się z problemów psychicznych, toteż można je leczyć właściwą kombinacją hipnozy, rozmów oraz odpowiedniego sposobu myślenia. „Siadam obok Annetty i po chwili zasypiam, podczas gdy ona rozplątuje supły moich myśli” – powiedział James siostrze. Być może, leżąc przytomny w ciemnościach, James żałuje, że nie posłuchał lekarza, który radził mu, by sprawił sobie większą poduszkę.

A może stara się chłonąć teraźniejszość. „Każdy powinien spróbować, nie powiem: uchwycić, ale zauważyć czy dojrzeć bieżącą chwilę. Zdarza się wtedy jedno z najprzedziwniejszych doświadczeń. Gdzież ona jest, ta teraźniejszość? Stopiła się nam w dłoniach, uciekła, zanim ją poczuliśmy, zniknęła, stając się”. James zajmuje się w Principles of Psychology wieloma kwestiami, w tym pamięcią, uwagą, emocjami, instynktem, wyobraźnią, nawykami, samoświadomością, a także „teorią automatu”, zwalczanym przez siebie poglądem, że gdzieś w naszej maszynerii neuronalnej skrywa się swego rodzaju homunkulus, człowieczek, który „stanowi żywy odpowiednik każdego, choćby najdrobniejszego odcienia historii umysłu swego właściciela”.

Wśród ważniejszych rozdziałów jeden dotyczy percepcji czasu. Jest to zgrabne podsumowanie stanu ówczesnych badań i poglądów na tę kwestię oraz własnych przemyśleń Jamesa. W Europie naukowe zainteresowania zaczynały wówczas wykraczać poza czystą fizjologię – studia nad mechaniką ciała – ciążąc ku poznawaniu głębiej ulokowanego systemu sygnałów nerwowych, oraz odchodzić od filozofowania w stronę bardziej ścisłych badań umysłu i postrzegania. W 1879 roku otwarto w Lipsku pierwsze laboratorium psychologii eksperymentalnej, którego pracami kierował Wilhelm Wundt, dążący do skwantyfikowania odczuć i przeżyć. „Jedynym celem psychologii eksperymentalnej jest ścisłe opisanie świadomości” – napisał Wundt. Percepcja czasu należała w tym wypadku do kluczowych zagadnień. James nie wierzył w istnienie świadomości jako takiej, przez co rozumiał, że nie należy traktować jej jako jakiejś pozacząsteczkowej „substancji umysłu”. Uważał natomiast, że bez względu na jej naturę, sporo można się o niej dowiedzieć dzięki badaniom nad postrzeganiem czasu. Często opisywał czas z perspektywy pierwszoosobowej, którą uznawał za najodpowiedniejszy punkt widzenia w tej kwestii.

Usiądź wygodnie, radził. Zamknij oczy, zapomnij o całym świecie i spróbuj skupić się „wyłącznie na upływie czasu, jak ktoś, kto przebudziwszy się, słyszy – mówiąc słowami poety – jak rzeka czasu płynie przez głębiny nocy i wszelka rzecz zmierza ku zagładzie” (cytował tu Tennysona). Co wtedy odkrywamy? Zapewne niewiele: pustkę w głowie, jednolitość myśli. Jeśli coś dostrzegamy – stwierdza – to ciąg następujących po sobie momentów, „czysty ciąg czasokresów, jakby pączkujących i rosnących gdzieś pod naszym zwróconym do wnętrza spojrzeniem”. Czy doświadczamy tu czegoś realnego, czy też jest to złudzenie? Według Jamesa pytanie to dotyka samej natury czasu psychicznego. Jeśli doświadczenie to mamy przyjmować za dobrą monetę – jeśli naprawdę można uchwycić wyłaniający się pusty moment – musimy posiadać „specjalny zmysł wykrywania czystego czasu”. Zgodnie z tym rozumowaniem czas sam w sobie jest pusty, a pusty czasokres wystarcza do pobudzenia zmysłów. Jeśli jednak uznamy, że to doświadczenie rozkwitającego momentu jest iluzją, wtedy odczucie upływu czasu jest reakcją na to, co wypełnia ten czas, i na „nasze wspomnienie tego, co wypełniało go przed chwilą, co porównujemy z jego obecną treścią”. Pytanie brzmi: czy czas jest czymś bez niczego w środku? Jest naczyniem czy raczej jego zawartością?

James opowiada się za tym drugim. Nie jesteśmy w stanie postrzegać „pustego” czasu, tak jak nie potrafimy intuicyjnie przedstawić sobie długości czy odległości bez wypełniającej je rzeczy, pisał. Spójrzmy w niebo – gdzie jest wysokość stu metrów? A kilometra? Bez punktów odniesienia nie można tego orzec. Tak samo jest z czasem. Jeśli postrzegamy upływ czasu, to dlatego, że postrzegamy zmianę, a żebyśmy mogli dostrzec zmianę, czas musi być w jakiś sposób wypełniony; pusty czasokres nie oddziałuje na naszą świadomość.

Cóż więc go wypełnia? My sami. „Zmiana musi być konkretnego typu – musi być zewnętrznym lub wewnętrznym ciągiem doznań bądź procesem uwagi lub woli” – pisał James w Principles. Na pozór pusta chwila nigdy tak naprawdę nie jest pusta, ponieważ zwracając na nią uwagę, wypełniamy ją strumieniem myśli. Zamknijmy oczy, odetnijmy się od świata, a pod powiekami wciąż będziemy oglądać świetlny spektakl, „igraszki płochej świetlistości”. Umysł zapełnia czas.

James wraca więc do koncepcji stworzonych wiele stuleci temu – w czasach Augustyna i wcześniej Arystotelesa – że czas jest w dużym stopniu właściwością umysłu. James nie posuwa się może do głoszenia, że czas w ogóle nie istnieje poza jego postrzeganiem, ale podkreśla, że tym, co podsuwa nam mózg, nie jest sam czas, a jedynie jego percepcja, i tylko na tyle jesteśmy w stanie się do niego zbliżyć – nie ma innego doświadczenia czasu niż nasze subiektywne. Brzmi to niemal jak tautologia, ale w istocie to pogląd bliski współczesnym psychologom i neuronaukowcom. Każdy zdaje sobie sprawę, że w niektórych sytuacjach wydaje się, jakby czas przyspieszał lub zwalniał, i łatwo wyobrazić sobie, że dzieje się tak, ponieważ gdzieś w głębi nas w jakiś sposób mózg śledzi, ile trwa dany czasokres. Ale bardzo możliwe, że takiego zegara nie ma. Być może mózg nie mierzy czasu w świecie realnym, tak jak robi to komputer; być może odmierza tylko własne przetwarzanie realnego świata.

W każdym razie nie możemy uciec od samych siebie. „Zawsze od środka jesteśmy zanurzeni w czymś, co Wundt nazwał gdzieś poświatą naszej ogólnej świadomości – zauważa James. – Bicie serca, oddech, impulsy uwagi i zainteresowania, urywki słów i zdań przemykające przez wyobraźnię, oto co zasiedla tę przyćmioną krainę (…) W skrócie, bez względu na to, jak bardzo będziemy opróżniać swój umysł, jakaś postać zmieniającego się procesu pozostanie, będzie odczuwana i nie ma sposobu, by się jej pozbyć”.

Czas nigdy nie jest pusty, ponieważ stale go czymś wypełniamy. Ale może nawet to sformułowanie zanadto go honoruje. Siedzę w ciszy z zamkniętymi oczami albo leżę rozbudzony przed świtem w łóżku, śledząc upływ pustego czasu. „Wyznaczamy go jak uderzenia pulsu – pisał James. – Mówimy «Teraz! Teraz! Teraz!» albo odliczamy «I jeszcze! I jeszcze! I jeszcze!», w miarę jak czujemy, że pączkuje”. Wydaje się więc nam, że czas płynie osobnymi ziarenkami – wygląda na niezależny i samoistny – nie dlatego, że postrzegamy odrębne jednostki pustego czasu, pisał James, lecz dlatego, że odrębne są następujące po sobie akty naszej percepcji. „Teraz” powstaje raz za razem, ponieważ mówimy sobie „Teraz!” raz za razem. Obecna chwila, jak stwierdził James, „to datum syntetyczne”, jest nie tyle doświadczana, co wytwarzana. Teraźniejszość nie jest czymś, w co i przez co brniemy; to raczej coś, co sami dla siebie tworzymy, wciąż od nowa.



Aż tyle – właściwie wszystko, co się liczy, jak utrzymywał Augustyn – ujawnia się nam w zdaniu. Wyobraźmy sobie, że recytujemy z pamięci wiersz czy psalm. W miarę wypowiadania kolejnych słów mózg wytęża się, by zachować w pamięci to, co już padło, i pamiętać o tym, co jeszcze trzeba powiedzieć. Pamięć w służbie oczekiwanemu: „Energia witalna tego, co robię, rozciąga się pomiędzy tymi dwoma”. Energia witalna – sedno osoby Augustyna, jak i ciebie, w tej chwili, przyswajającego te słowa, próbującego je zapamiętać i zastanawiającego się, co będzie dalej. „Czas nie jest niczym innym jak rozciągłością – napisał Augustyn – i zastanawiam się, czy nie jest on rozciągłością samego umysłu” (XI, 26). Po upływie stuleci naukowcy wciąż mają problem ze zdefiniowaniem świadomości, siebie, czasu. Augustyn połączył te trzy za pomocą języka. Zbliżamy się do zrozumienia czasu tylko przez próbę pomiaru jego upływu, w miarę jak rozwija się zdanie; wtedy umysł jest skupiony, obecny. A tylko w teraźniejszości, w akcie obecności można dojrzeć, kim się jest. Dla Augustyna teraz jest doświadczeniem duchowym.

James dodał do tego coś jeszcze. Stwierdził, że przeszłość, teraźniejszość i przyszłość nie istnieją, i powołał w ich miejsce „teraźniejszość pozorną” (termin specious present zapożyczył od E.R. Claya, pod którym to pseudonimem ukrywał się magnat przemysłowy, producent cygar i filozof amator E. Robert Kelly). Prawdziwa teraźniejszość jest bezwymiarową kropką, teraźniejszość pozorna natomiast „jest krótkim czasokresem, którego bezpośrednio i nieprzerwanie doznajemy”. To dostateczny czas, by rozpoznać ptaka w locie, zauważyć spadającą gwiazdę, wchłonąć wszystkie nuty z taktu piosenki czy słowa z wypowiadanego zdania. Mniejsza o paradoksy Zenona z Elei czy przeświadczenie Kanta, że możemy intuicyjnie wyczuć aprioryczną naturę czasu; zapomnijmy o przeszłości, teraźniejszości i przyszłości. Jedyne, nad czym warto dyskutować w sprawie teraźniejszości, jest nasza jej świadomość, co w praktyce oznacza teraźniejszość pozorną.

Kiedy obserwuję lecącego ptaka, czytam linijkę wiersza albo słucham tykania zegara przy łóżku, jak przejawia się ta teraźniejszość pozorna? James zauważył, że jest (czy raczej wydaje się w odbiorze) nieustannie zmienna. „Dowolne wyjaśnienie naszej percepcji czasu musi uwzględniać ten aspekt naszego doświadczenia”. Podobnie jak Augustyn, James zauważa, że uświadomienie sobie zmiany wymaga sięgnięcia do pamięci. Żeby z przekonaniem powiedzieć, że zegar tyka albo ptak frunie, musimy przechować w umyśle spostrzeżenie tego, że dana czynność zaczęła się tuż wcześniej lub już wtedy trwała i że toczy się dalej. Uświadomienie sobie teraźniejszości wymaga więc przywołania najświeższej przeszłości, zatem zachodzi w pewnym krótkim okresie. „W skrócie, odbierana przez nas teraźniejszość nie jest ostrzem noża, lecz raczej siodłem, które ma swoją własną szerokość, a siedząc na nim, możemy bez kłopotu patrzeć w jedną albo drugą stronę – pisał James. – Podstawową jednostką naszej percepcji czasu jest czasokres mający niejako swój dziób i rufę, jeden koniec z przodu, drugi z tyłu (…). Wygląda na to, że odczuwamy każdą taką jednostkę jako całość, zawierającą w sobie oba te końce”.

Teraźniejszość pozorna jest więc zastępczą miarą świadomości. Opisując ją, James ucieka się do rozmaitych metafor: mówi o łodzi, o dwuspadzistym dachu, o czymś (sznurze?) „z ginącym w mroku końcem i sięgającym w przód skrajem”; wreszcie – że jest „tak stała, jak tęcza towarzysząca wodospadowi”. Ważny jest bieg myśli pod spodem, strumień świadomości. W naszym umyśle doznania lub myśli nigdy nie występują pojedynczo. Nie doświadczamy zdarzenia C, po którym z osobna nadchodzą D i E itd. Doświadczamy CDEFGH, przy czym pierwsze zdarzenia powoli nikną z teraźniejszości, a do głosu dochodzą nowe. Treści nakładają się na siebie, świadomość pewnego innego fragmentu strumienia jest zawsze wpleciona w ścisłą teraźniejszość. Gdyby było inaczej, gdyby świadomość składała się zaledwie z ciągu obrazów czy innych doznań przypominających koraliki nanizane na sznurek, nie moglibyśmy niczego się uczyć ani nabywać doświadczenia, a znalibyśmy tylko chwilę bieżącą. James cytuje Johna Stuarta Milla: „Każdy z następujących po sobie stanów świadomości w momencie, w którym by zniknął, byłby stracony na zawsze. Każdy z takich stanów chwilowych stanowiłby całość naszego jestestwa”. Nasza świadomość, dodaje James, „byłaby jak świetlik, rozjaśniający bezpośrednie otoczenie wokół siebie, ale wszystko pozostałe zostawiający w zupełnym mroku”.

James wątpił, by warunki takie stwarzały możliwość praktycznego życia, choć uznawał to za „wyobrażalne”. Okazuje się, że to więcej niż wyobrażalne. W 1985 roku uznany dyrygent i muzyk Clive Wearing przeszedł wirusowe zapalenie mózgu, które spowodowało u niego poważne uszkodzenia m.in. całego hipokampu, niezbędnego w procesie przywoływania i zapisywania wspomnień. Z czasem Clive mógł chodzić, prowadzić sensowną rozmowę, golić się i ubierać, a nawet grać na fortepianie. Ale mimo upływu trzech dekad wciąż prawie nic nie pamięta: jak się nazywa on i inne osoby w jego otoczeniu, jaki smak mają jakie potrawy albo jaka myśl poprzedzała bieżące zdanie. Do czasu udzielenia odpowiedzi zapomina już, jakie było pytanie. „Wirus wydrążył dziury w mózgu Clive’a – pisała w „Daily Telegraph” jego żona Deborah. – Jego pamięć wyparowała”. Mąż nie pamięta też jej imienia, ale za każdym razem ekstatycznie wita ją, jakby po długim rozstaniu, nawet gdy wraca tylko z wyprawy do drugiego pokoju. Zaniepokojony dzwoni do niej z domu, nieświadom, że widzieli się zaledwie przed paru godzinami, i prosi: „Wracaj z samego rana. Wracaj z prędkością światła”.

Dla Wearinga istnieje jedynie teraźniejszość pozorna. „Jest jak rozbitek żyjący na skrawku czasu” – mówiła Deborah w filmie dokumentalnym BBC, jednym z wielu mu poświęconych. Deborah napisała też o nim książkę. Pewnego dnia, jak wspomina, zastała go dumającego nad czekoladą. Trzymał tabliczkę w jednej dłoni, a drugą co kilka sekund ją nakrywał, wpatrując się uważnie.

– Zobacz! – powiedział. – Nowa czekolada!

– Nie, to ta sama – tłumaczyła Deborah.

– Ale przecież zmieniła się. Nie była taka wcześniej. – Ponownie zasłonił ją na chwilę. – Patrz! Znowu jest inna! Jak oni to robią?

Wszystko wciąż wydaje mu się nowe, nie wyłączając jego samego, jakby dopiero co pojawił się na świecie. „Widzę cię! – wykrzykuje do Deborah przy jakiejś okazji. – Teraz widzę wszystko tak jak należy!” albo „Och, nigdy nikogo nie widziałem, aż dotąd nie słyszałem żadnego słowa, nie miałem nawet żadnego snu. Dni i noce takie same, puste. Zupełnie jak śmierć”. Wyraża to tymi czy innymi słowami od lat. „Nigdy wcześniej nic nie słyszałem, nie widziałem, nie dotykałem, nie wąchałem. Jakbym był martwy”. O ile nic innego nie zaprząta jego umysłu, tak właśnie wygląda doświadczanie przez niego życia.

To poczucie przebudzenia, wejścia w teraźniejszość jest tak poruszające, że Wearing raz po raz utrwala je czarno na białym. Notuje godzinę – 10:50 – i swoje spostrzeżenie: „Budzę się po raz pierwszy!”. Nieco wyżej zauważa podobny wpis zrobiony kilka minut wcześniej; spogląda na zegarek, a potem zamazuje poprzedni wpis, jakby zrobił go jakiś intruz, i podkreśla najnowszy. Całe strony zapełnione są takimi wpisami, z których tylko ostatni jest aprobowany. Jego dziennik, jeśli można tak nazwać te notatki, liczy dziś tysiące stron, dziesiątki zeszytów, a każdy moment przebudzenia głosi swój prymat nad wszystkimi, które przyszły wcześniej.

14:10 O tej godzinie naprawdę się obudziłem…

14:14 O tej godzinie ostatecznie się obudziłem…

14:35 O tej godzinie całkiem się przebudziłem…

21:40 Obudziłem się pierwszy raz wbrew swoim wcześniejszym twierdzeniom.

Obudziłem się o 8:47.

Ale tak kompletnie o 8:49. I uświadomiłem sobie problemy ze zrozumieniem mnie.





Podróżnik z Wehikułu czasu H.G. Wellsa opowiada swym zaproszonym na obiad gościom o urządzeniu, które zbudował i które pozwala przemieszczać się w czasie, o tym, jak nieco wcześniej – zanim spotkał niemrawych Elojów i brutalnych Morloków w roku 802701, zanim ujrzał prawie wymarłe morze trzydzieści milionów lat w przód i zanim wrócił do salonu i poprosił o brandy – zasiadł w fotelu machiny, pociągnął za dźwignię i „rzucił się w przyszłość, jakby ogarnięty szałem”.

Czułem się jak człowiek wyrzucony z procy i spadający głową w dół. Gdym przyspieszył bieg, noc następowała za dniem niczym ruchy czarnego skrzydła. Niewyraźny, mroczny obraz laboratorium niknął mi z oczu i na powrót widziałem słońce, które biegło szybko po sklepieniu niebios, przeskakiwało je w ciągu minuty, a każda minuta oznaczała dzień (…) Najpowolniejszy ślimak, jaki pełzał kiedykolwiek, dla mnie przebiegał jeszcze zbyt szybko (…) Widziałem drzewa wyrastające i znikające jak opary, to zielone, to szare; rosły, puszczały konary i rozpadały się. Widziałem wyrastające olbrzymie budowle, piękne, lecz jakby za mgłą i znikające jak we śnie. Zdawało mi się, że cała powierzchnia ziemi zmienia się, topnieje i zlewa w mych oczach. (…) Zatem więcej niż rok przebiegam w jednej minucie. Co minuta biały śnieg zasypywał świat i znowu znikał, ustępując miejsca jasnej i tak samo szybko przemijającej zieloności wiosny1.

Opublikowany w 1895 roku Wehikuł czasu pojawił się na fali literackiego zainteresowania koncepcją podróży w czasie. Na ogół inne literackie wyprawy w przyszłość lub przeszłość wydarzały się nieoczekiwanie i niejasnym sposobem. Bohaterowie W roku 2000 oraz Wieści znikąd zasypiają w XIX stuleciu, a po bardzo długim śnie budzą się w XXI wieku. W A Crystal Age (Epoka kryształu) podróżnik budzi się tysiące lat (jak jest przekonany) po upadku z klifu. W The British Barbarians (Brytyjscy barbarzyńcy) antropolog z XXV wieku przybywa jakimś cudem do hrabstwa Surrey, mając na sobie „dobrze skrojony tweedowy garnitur w popielatym odcieniu”. Wehikuł czasu wyróżnia się spośród wspomnianych książek tym, że najbardziej zajmujący w niej jest tryb podróżowania i w pewnym sensie sam czas. Podróżnik nie jest biernym czynnikiem; sam wybiera epoki, do których zmierza. W dodatku nie jest tak, że po prostu dociera na miejsce – w przyspieszonym tempie mknie przez każdy moment między teraz a wtedy. W jego rękach czas jest skalowalny i plastyczny. Teraźniejszość pozorna może zostać rozszerzona, tak by obejmowała pory roku, całe ludzkie życie, eony. Teraźniejszość postrzegana jest tu dokładnie taka – tzn. postrzegana. Manipulując swoją percepcją, podróżnik manipuluje czasem.

Wells doskonale orientował się w ówczesnym stanie wiedzy. Na uniwersytecie studiował biologię pod okiem T.H. Huxleya, z pewnością też przeczytał Principles of Psychology, jak niemal każdy w jego kręgu. W 1894 roku na łamach „Saturday Review” opublikował analizę istotnych zagadnień ówczesnej psychologii, która wskazywała na jego spore oczytanie w piśmiennictwie naukowym na temat pamięci, świadomości, percepcji wzrokowej, sugestii i iluzji. (Jeden z dzisiejszych badaczy, przeprowadziwszy dokładną analizę chronologii wydarzeń w Wehikule czasu, zasugerował interpretację powieści, zgodnie z którą Podróżnik w Czasie zrobił kawał swym gościom – tak naprawdę cała historia przyśniła mu się podczas drzemki po popołudniowej przejażdżce na tricyklu). Pierwszy rozdział to właściwie podsumowanie ówczesnych poglądów na percepcję czasu. „Nie ma bowiem żadnej różnicy pomiędzy czasem a którymkolwiek z trzech wymiarów przestrzeni oprócz tego, że wzdłuż niego porusza się nasza świadomość” – mówi Podróżnik w Czasie do zgromadzonych gości, a następnie przedstawia swą teorię dotyczącą geometrii czterowymiarowej, zaczerpniętą przez Wellsa z wykładu wygłoszonego w New York Mathematical Society w 1893 roku. „Ale nie jest pan w stanie poruszać się w czasie, wyjść z chwili obecnej…” – sprzeciwia się w pewnym momencie jeden z gości. Na to Podróżnik odpowiada: „Ustawicznie uciekamy od chwili obecnej”. Kiedy nadchodzi pora, by wysłać prototyp maszyny w dziewiczą podróż, przełącznik jest obsługiwany przez psychologa.

William James pracowicie zapisywał wszystkie swoje lektury, ale nigdzie nie ma wzmianki, że przeczytał Wehikuł czasu. Choć czytał bardzo dużo, od Augustyna przez oświeceniową powieść Tristram Shandy Sterne’a aż do współczesnego mu Dr. Jekylla i Mr. Hyde’a („Ten człowiek to czarodziej” – napisał o autorze, Robercie Louisie Stevensonie). W korespondencji z Wellsem wychwalał jego Współczesną Utopię oraz First and Last Things, porównywał go do Kiplinga i Tołstoja. Z kolei Wells chłonął pragmatyczną filozofię Jamesa i określał go mianem swojego „przyjaciela i mistrza”. Według jednej z relacji ich ścieżki przecięły się w 1899 roku na przyjęciu u Stephena Crane’a, gdzie jedną z atrakcji był poker do białego rana. W biografii Richardsona opisane jest też o kilka lat późniejsze zdarzenie w Anglii, kiedy to Wells wstąpił po Williama do domu jego brata, wybitnego pisarza Henry’ego Jamesa. Henry był wzburzony; zastał Williama stojącego na drabinie i wypatrującego nad murem ogrodu powieściopisarza G.K. Chestertona, który zatrzymał się w zajeździe opodal. „Przecie to rzecz absolutnie nie do pomyślenia” – wspominał Wells.

Niemniej to była akurat jedna z rzeczy, które William często robił. Działał pod wpływem impulsu i bez chwili namysłu sięgałby po drabinę, jakby nie było czasu do stracenia. Wchodząc po schodach, przeskakiwał po dwa, trzy stopnie naraz. „Zawsze się spieszył” – powiedział mi Richardson. Polecił mi też autobiograficzną książkę Henry’ego Jamesa A Small Boy and Others, opublikowaną w 1913 roku, trzy lata po śmierci Williama w wieku 68 lat. Henry napisał, że William „zawsze był o krok do przodu, poza zasięgiem wzroku”, co było powiedziane metaforycznie (William był o rok starszy), ale prawdopodobnie sprawdzało się też dosłownie. „Był niezwykle żywotny, zawsze dochodząc do skraju możliwości, w tym na skraj załamania nerwowego – mówił Richardson. – Chyba przeczuwał, że nie ma wystarczająco dużo czasu. I nie miał”.



Pewnego wieczoru pod koniec lata 1860 roku zebrali się na pierwszym spotkaniu w Petersburgu członkowie rosyjskiego Towarzystwa Entomologicznego. Główny wykład wygłosił poważany niemiecki zoolog Karl Ernst von Baer, którego historia zapamiętała przede wszystkim jako zrzędliwego kontestatora Darwinowskiej idei, jakoby wszystkie organizmy żywe wyewoluowały od wspólnych przodków. Darwin wysoko cenił jednak Baera jako świetnego biologa obdarzonego wielkim intelektem i zmysłem obserwacyjnym. To von Baer pierwszy przedstawił pogląd, że wszystkie ssaki, w tym ludzie, rozwijają się z komórek jajowych, a doszedł do tego wniosku po szczegółowych studiach i mikroskopowych oględzinach bezkształtnych płodów kurczaków (i innych zwierząt) oraz po refleksji nad tym, jak to się dzieje, że tak bardzo różnorodne organizmy rozwijają się z podobnych form podstawowych.

Temat wykładu – Welche Auffassung der lebenden Natur ist die richtige? Und wie ist diese Auffassung auf die Entomologie anzuwenden (Która z koncepcji natury ożywionej jest właściwa i jak się ma do entomologii?) – może się wydawać osobliwy i mało uchwytny dla przeciętnego audytorium, a może nawet dla entuzjastów owadów. Jednak Baer postanowił podjąć kwestię znajdującą się od XVII stulecia w orbicie zainteresowań filozofów i będącą w czasach mu współczesnych tematem rozważań naturalistów, a mianowicie: Jak długo trwa teraz?

Nic nie jest trwałe, stwierdził Baer. To, co bierzemy za stałość – niezmienność mórz czy gór – jest złudzeniem wynikającym z krótkiego okresu naszego życia. Wyobraźmy sobie, „że tempo życia człowieka miałoby być znacznie szybsze lub wolniejsze, a wkrótce dojdziemy do wniosku, że wszelkie zależności przyrodnicze zdałyby mu się całkowicie inne”. Załóżmy, że całe życie człowieka, od urodzenia do starości, trwałoby zaledwie 29 dni, jedną tysięczną normalnego okresu. Taki Monaten-Mensch – „człowiek jednomiesięczny” – nie miałby okazji obserwować pełnego cyklu zmian faz Księżyca; koncepcja pór roku czy – dajmy na to – zimy i śniegu jawiłaby mu się równie obco, jak nam ostatnia epoka lodowa. Doświadczenie to byłyby podobne do doświadczeń wielu innych stworzeń, w tym niektórych owadów czy grzybów, żyjących bardzo krótko. A teraz załóżmy, że czas naszego życia byłby jeszcze tysiąckrotnie krótszy i wynosił około 42 minut. Minuten-Mensch, czyli „człowiek minutowy”, miałby mętne pojęcie o dniu i nocy; kwiaty i drzewa wydawałyby mu się ostojami stabilności.

A teraz – ciągnął Baer – wyobraźmy sobie odwrotny scenariusz. Załóżmy, że nasze serce bije tysiąckrotnie wolniej, a nie szybciej, Jeśli przyjmiemy, że na jedno uderzenie serca przypada taka sama jak obecnie doza wrażeń zmysłowych, „osiągnęlibyśmy sędziwy wiek mniej więcej po 80 tysiącach lat. Jeden rok wydałby się nam jak 8 godzin i 45 minut. Przestalibyśmy dostrzegać takie zjawiska jak topniejący lód, odczuwać trzęsienia ziemi, widzieć, jak drzewa wypuszczają pączki, wydają owoce i gubią liście”. Dostrzegalibyśmy, jak rosną i zapadają się łańcuchy górskie, ale nie rejestrowalibyśmy życia biedronek. Zauważalibyśmy drzewa, ale kwiaty byłyby dla nas stracone. Słońce mogłoby zostawiać ciągnący się za nim na niebie warkocz jak kometa albo kula armatnia. A teraz pomnóżmy długość tego życia znów tysiąckrotnie, uzyskując człowieka, który dożywa wieku 80 milionów lat, ale w ciągu roku ma tylko 31,5 uderzeń serca i 189 percepcji. Słońce przestanie mu się jawić jako wyodrębnione z otoczenia koło, a przeistoczy się w jaśniejącą solarną elipsę (przytłumioną w zimie). Przez dziesięć uderzeń serca Ziemia byłaby zielona, a potem przez dziesięć biała. Roztopy trwałyby półtora uderzenia serca.



W XVII i XVIII wieku coraz częstsze wykorzystanie teleskopu i mikroskopu sprawiło, że zaczęto dostrzegać coś, co można by określić względnością skali. W obu kierunkach świat był większy, niż to sobie wyobrażano; rozrósł się zarówno na zewnątrz, jak i do wewnątrz. Ludzka perspektywa zaczęła tracić swe uprzywilejowane miejsce; nasz punkt widzenia jest być może po prostu jednym z wielu punktów widzenia. Załóżmy, zachęcał filozof Nicolas Malebranche w 1678 roku, że Bóg stworzyłby świat tak olbrzymi, że przeciętne drzewo wydałoby się nam gigantyczne, choć byłoby normalne dla mieszkańców tego świata, lub odwrotnie – świat zdający się maluteńkim dla nas rozpościerałby się szeroko dla swych maciupeńkich mieszkańców. Rien n’est grand ni petit en soi (nic nie jest duże czy małe samo w sobie), napisał Malebranche. Myśl tę podchwycił Jonathan Swift, opisując w swej powieści Liliputów i gigantycznych Brobdingnagian.

Podobnie jest z czasem. „Wystawmy sobie świat tako jak nasz złożony, azali nie większy od laskowego orzecha – napisał francuski filozof Étienne Bonnot de Condillac w 1754 roku. – Niepodobna wątpić, iż gwiazdy tysiąckroć rozbłysną i znikną na jego firmamencie, pierwej nim minie u nas godzina”. Albo wyobraźmy sobie świat, który przytłaczałby ten nasz swym ogromem: nasze życie byłoby mgnieniem dla mieszkańców tego giganta, podczas gdy dla istot z Planety Orzechowej trwałoby niemal w nieskończoność. Percepcja czasokresu jest względna – chwila dla jednej istoty może być wieloma dla innej.

Do pewnego stopnia są to tylko gry słowne. Jeśli zdefiniujemy dobę jako jeden obrót Ziemi wokół swojej osi, będzie ona trwała tyle samo dla człowieka, robaka czy orzecha. (Badacz biologicznych rytmów okołodobowych zwróciłby tu z pewnością uwagę, że długość doby wpisana jest w nas genetycznie bez względu na to, czy chodzi o istoty samoświadome, czy nie). Ale Condillacowi chodziło o coś innego – o podkreślenie, że dla robaczków z Planety Orzechowej doba może nie być użyteczną, a nawet dostrzegalną miarą czasu. W spostrzeżeniu tym zawiera się koncepcja, która do dziś pozostaje aktualna: naszą ocenę, ile trwa dany moment, kształtuje liczba czynności lub przepływających przez naszą głowę myśli w jego trakcie. „Nie postrzegamy czasu trwania inaczej niźli przez zmieniający się ciąg swoich myśli”, stwierdził w 1690 roku John Locke. Jeśli doświadczymy wielu doznań w krótkim okresie, to okres ten, gęściej wypełniony, wyda się nam dłuższy. Pojedynczy moment możemy odbierać jako bezwymiarowy, pisał dalej Locke, ale mogą istnieć umysły zdolne go postrzegać, my zaś być może wiemy o nich nie więcej, niż „robak zamknięty w szufladzie kabinetu pojmuje z doznań czy rozumowania człeka”. Nasz umysł, pracujący w określonym tempie, może zawierać tylko określoną liczbę myśli jednocześnie, istnieje więc granica postrzegalnego dla nas odcinka czasu. „Gdyby zmienić czynność naszych zmysłów, wyostrzyć je i przyspieszyć, wygląd i zewnętrzny układ rzeczy przyjęłyby dla nas zupełnie inne oblicze”.

Myśl tę podjął William James. Załóżmy, że twoje zmysły pozostają pod wpływem haszyszu, pisał w 1886 roku; możesz wówczas doznać wrażeń podobnych do „postrzegania świata przez krótko żyjące istoty von Baera i Spencera. (…) Jest to dokładnie tak, jakby fragment świata wokół nas powiększono pod mikroskopem; w polu widzenia mamy mniej rzeczy, ale każda z nich zajmuje więcej miejsca, przez co te będące poza polem widzenia są wręcz nienaturalnie odległe”. W 1901 roku H.G. Wells napisał opowiadanie The New Accelerator (Nowy przyspieszacz), o wynalezieniu eliksiru tysiąckrotnie przyspieszającego działanie ludzkiego ciała i odbieranie wrażeń zmysłowych. Po jego zażyciu upuszczona przez kogoś szklanka wygląda, jakby zawisła w powietrzu, a ludzie na ulicach, jak pisał, „zastygają sztywno, na podobieństwo figur woskowych. Rozpoczniemy produkcję i rynkową sprzedaż eliksiru, a jeśli chodzi o konsekwencje, to zobaczymy”.



Choć rzadko to sobie uświadamiamy, ludzie funkcjonują w kilku skalach czasowych jednocześnie. Serce bije nam przeciętnie raz na sekundę. Piorun uderza w setnej sekundy. Domowy komputer realizuje pojedyncze polecenie programu w ciągu nanosekund, czyli miliardowych części sekundy. Obwody elektryczne działają w skali pikosekund, czyli bilionowych części sekundy. Kilkanaście lat temu fizycy stworzyli laser wytwarzający impulsy światła trwające zaledwie pięć femtosekund, czyli 5 × 10-15 sekundy. Przeciętny aparat fotograficzny może „zatrzymać czas” na jedną tysięczną sekundy, co wystarcza, by zrobić ostre zdjęcie zawodnika uderzającego piłeczkę baseballową, a może nawet samej piłki. Na takiej zasadzie „aparat” działający w zakresie femtosekund pozwolił naukowcom obserwować zjawiska wcześniej nie do uchwycenia w formie pojedynczych klatek: drgnięcia cząsteczek, powstawanie wiązań w reakcjach chemicznych i inne ultrakrótkie, ultraulotne zdarzenia.

Femtosekundowe impulsy laserowe stały się potężnym narzędziem. Doskonale nadają się do robienia maleńkich otworów. Energia impulsu przekazywana jest tak szybko, że materiał obok celu nie zdąży się nagrzać, co sprawia, że cały proces jest precyzyjny i wydajny. Biorąc pod uwagę prędkość światła – prawie 300 milionów metrów na sekundę – femtosekundowy puls światła ma długość około tysięcznej części milimetra (dla porównania sekundowy puls światła ma długość czterech piątych odległości Księżyca od Ziemi). Można traktować te impulsy jak tycie inteligentne pociski i tak je ukierunkować, że uderzą na przykład tuż pod powierzchnią przezroczystego materiału, nie przebijając go. Wykorzystuje się je choćby w „rzeźbieniu” w szklanych płytkach falowodów, co rewolucjonizuje obecnie techniki przechowywania danych i telekomunikację. Femtosekundowe lasery przydają się też w chirurgii oka; opracowano nowe techniki operacyjne, w których oddziałuje się laserem na samą rogówkę, nie uszkadzając głębiej położonych tkanek. „To metoda dostania się do wnętrza materiału biologicznego, ale z niezwykle małą energią” – tłumaczył mi Paul Corkum, fizyk z Université d’Ottawa.

Jednak ultraszybkość wciąż nie wystarcza. Między dwiema biliardowymi częściami sekundy może się wiele zdarzyć, a jeśli migawka w aparacie jest zbyt wolna, można te wydarzenia przegapić. Naukowcy idą więc dalej, spieszy im się do otwarcia jeszcze mniejszych okien czasowych, przez które będzie można badać fizyczny świat. Kilka lat temu międzynarodowemu zespołowi fizyków, w tym Corkumowi, udało się przełamać tzw. barierę femtosekundową. Wykorzystując wysokoenergetyczny laser, wytworzyli impuls światła trwający niewiele dłużej niż pół femtosekundy, dokładnie 650 attosekund. Pojęcie attosekundy (10-18 sekundy) długo istniało tylko teoretycznie, wówczas zaś po raz pierwszy nabrało realnych kształtów. Jest to nowy wycinek czasu – niewielki, ale o gargantuicznym potencjale. „To jest prawdziwa skala czasowa materii – mówi Corkum. – Zyskujemy możliwość obserwacji mikroświata atomów i cząsteczek na jego własnych warunkach”.

Gdy tylko fizycy nauczyli się wytwarzać attosekundowe impulsy, zaraz znaleźli sposób na ich wykorzystanie. Wycelowali laser attosekundowy oraz drugi, wytwarzający dłuższe impulsy czerwonego światła, w gaz atomów kryptonu. Impuls attosekundowy wzbudził atomy kryptonu, uwalniając elektrony. Wówczas uderzył w nie impuls czerwonego lasera, dzięki czemu dało się określić ich energię. Odpowiednio manipulując odstępem czasowym między dwoma impulsami, naukowcy mogli precyzyjnie zmierzyć – w skali attosekund – ile trwa wyemitowanie elektronu. Nigdy wcześniej dynamika elektronów nie była obserwowana w tak małej skali czasowej. Osiągnięcie to wzbudziło emocje w świecie fizyki. „Attosekundy dają nam nowe możliwości badania elektronów – powiedział mi Louis DiMauro, fizyk z Brookhaven National Laboratory. – Staną się nowym narzędziem sondowania materii, o bardzo licznych zastosowaniach w różnych dziedzinach nauki. Zaczęła się nowa era, era attofizyki”2.

Oczywiście nie ma wątpliwości co do tego, że w przyszłości, być może nawet całkiem bliskiej, naukowcy będą chcieli uzyskać jeszcze większą rozdzielczość. Żeby zacząć badać aktywność jądra atomowego, gdzie procesy przebiegają o kilka rzędów wielkości szybciej, fizycy będą musieli wedrzeć się do świata zeptosekund, czyli tryliardowych części sekundy. Do tej pory będą zaś musieli wypełnić czymś wolny czas, jaki już sobie stworzyli. Można sobie wyobrazić, że na fali entuzjazmu zaczną zapełniać dyski swoich komputerów amatorskimi filmikami o elektronach i zapychać łącza attosekundowymi nagraniami, które zdają się ciągnąć w sekundy – niemalże wieczność. Jednak Corkum nie podziela moich obaw: „Tak naprawdę przyglądamy się rozsądnym odcinkom czasu”. W małych skalach, tak jak i w dużych, granice wciąż wyznacza znudzenie obserwatora. „Szwagier przesłał mi ostatnio nagrania mojego siostrzeńca – dodał Corkum. – Fajnie się na to patrzyło, ale po 15 minutach stwierdziłem, że wystarczy”.


Herbert George Wells, Wehikuł czasu, przeł. Feliks Wermiński. [wróć]



Dodajmy, że pod koniec 2017 roku naukowcy z Eidgenössische Technische Hochschule w Zurychu poinformowali o skonstruowaniu lasera wytwarzającego impulsy trwające 43 attosekundy. [wróć]





Kiedy byłem młodszy i miałem więcej czasu, kładłem się w lecie na trawie, zamykałem oczy i starałem się policzyć, ile dźwięków jednocześnie jestem w stanie słyszeć. Tam grają cykady. Wysoko nade mną z odległym rykiem przelatuje odrzutowiec. Gdzieś z tyłu słychać szelest liści na wietrze. Część dźwięków była stała, inne, jak nawoływanie modrosójki, pojawiały się i zanikały. Przekonałem się, że potrafię śledzić w umyśle cztery lub pięć dźwięków, a kiedy któryś z nich znikał, natychmiast szukałem zamiennika, jak żongler, który stracił jedną piłeczkę i maca ręką w poszukiwaniu kolejnej. Wkrótce wpadałem w stały rytm procesu i wyzwaniem stawała się już nie sama liczba dźwięków, które byłem w stanie zachowywać w głowie, lecz raczej ile zabierało mi to przestrzeni i jak poświęcać minimalnie mało wysiłku na utrzymanie ich w ciągłym ruchu.

Z jednej strony było to relaksujące, a z drugiej był to też sposób pomiaru… Cóż, sam nie jestem pewien czego. Pojemności uwagi? Granic świadomości? Oceniając to dzisiaj, myślę, że był to mój pierwotny sposób skwantyfikowania chwili teraźniejszej, czyli przedsięwzięcie, które ma długą historię. Jeszcze zanim William James (pośrednio dzięki E.R. Clayowi) wpadł na pojęcie teraźniejszości pozornej, naukowcy w zasadzie zgodzili się co do tego, że psychiczna teraźniejszość ma pewną długość, i podejmowano usilne próby jej wyznaczenia. Jak długo – czy też jak krótko – trwa „teraz”?

Jednym ze sposobów pomiaru teraźniejszości było liczenie jednostek psychicznych, które mogą się w niej zmieścić. Przydatnym probierzem były rytmy. Wyobraźmy sobie serię uderzeń dających rytmiczny ciąg: tiketta-tik-tik-tik tiketta-tik-tik-tik itd. Jeśli kolejne uderzenia pojawiają się zbyt wolno lub zbyt szybko, rytm przestaje być uchwytny; tylko przy pewnym pośrednim zakresie prędkości – określonej liczbie uderzeń na sekundę czy minutę – łączą się one w naszym umyśle w całość. Innymi słowy, rytm pojawi się tylko wówczas, gdy dostateczna (ale nie nazbyt duża) liczba pojedynczych uderzeń wystąpi w trakcie krótkiego, nieco zmiennego okresu uwagi. Niemiecki fizjolog Wilhelm Wundt nazywał to „polem uwagi” (Blickfeld) – jest to krótki okres, w którym oddzielne doznania łączą się w poczucie teraźniejszości.

W latach siedemdziesiątych XIX wieku badacz spróbował wyznaczyć parametry tego pola. W jednym z eksperymentów odtwarzał serię szesnastu uderzeń – ośmiu par – z prędkością 1–1,5 uderzenia na sekundę, ustalając, że Blickfeld ma 10,6–16 sekund. Badani wysłuchiwali dwóch serii uderzeń, najpierw pierwszej, a po krótkiej pauzie drugiej. Wszyscy bez trudu rozpoznawali rytm, a także to, że po chwili był on powtarzany. Jeśli w drugiej serii dochodziło lub znikało jedno uderzenie, słuchacze natychmiast wychwytywali różnicę, i to bez liczenia poszczególnych uderzeń. Byli więc świadomi całościowego wzorca. Każdy rytm „jest w świadomości jako całość” – stwierdził Wundt. Kiedy przyspieszał rytm, tzn. gdy dwanaście uderzeń następowało ze średnią prędkością jednego na 0,5–0,33 sekundy, badani wciąż rozpoznawali rytm, traktując go jako „całość” i zachowując zdolność do porównania go z powtórzeniem. Zgodnie z tym pomiarem rozpoznawalna teraźniejszość miałaby około 4–6 sekund. Ale potrafimy za jednym zamachem rozpoznać wzorzec nawet czterdziestu uderzeń, pod warunkiem że są one podzielone na pięć grup po osiem, następując w tempie czterech uderzeń na sekundę. (To wskazywałoby na pole uwagi rzędu 10 sekund). Najkrótszy postrzegany rytm składał się z dwunastu uderzeń – trzech grup po cztery uderzenia, w tempie 3 uderzeń na sekundę – trwających 4 sekundy.

Według innych pomiarów „teraz” może być dalece krótsze. W 1873 roku austriacki psycholog Sigmund Exner ogłosił, że słyszy dwa oddzielne od siebie wyładowania iskry elektrycznej, nawet jeśli następują po sobie w odstępie jednej pięćsetnej sekundy. O ile badani Wundta szacowali treść wypełniającą pewien okres, Exner wyznaczał granice okresu „pustego”. A wielkość tego okresu, jak odkrył, w dużej mierze zależy od tego, jaki zmysł wykorzystujemy do jego wyznaczenia. Słuch dawał dostęp do najmniejszego rozpoznawalnego odcinka (0,002 sekundy). Wzrok był wolniejszy – gdy Exner obserwował dwa szybko następujące po sobie wyładowania, mógł określić kolejność, w jakiej zachodziły, tylko wtedy, jeśli dzielił je odstęp przynajmniej 0,045 sekundy (nieco poniżej jednej dwudziestej sekundy). Jeśli zadanie wymagało usłyszenia dźwięku, a potem zobaczenia światła, do wychwycenia ich następstwa potrzebny był jeszcze dłuższy odcinek (do 0,06 sekundy). W przypadku zaś odwrotnego zadania (najpierw zobaczyć, potem usłyszeć) najmniejszy rozpoznawalny odcinek wynosił aż 0,16 sekundy.

Kilka lat wcześniej, w 1868 roku, niemiecki lekarz Karl von Vierordt wysunął inny pomysł na zmierzenie „teraz”. W zaplanowanych przez niego doświadczeniach badani słuchali niewypełnionego niczym okresu – oznaczanego z reguły dwoma tyknięciami metronomu – a następnie próbowali go odtworzyć, zwykle poprzez wciśnięcie i przytrzymanie klawisza powodującego rysowanie linii na obracającej się rolce papieru. Niekiedy interwał do odtworzenia wyznaczany był ośmioma tyknięciami metronomu zamiast dwóch albo dwa „tyki” przekazywane były w formie uciśnięcia skóry na dłoni badanego stalowym szpikulcem. Analizując zebrane wyniki, Vierodt zauważył coś zastanawiającego: okresy trwające poniżej sekundy były zwykle oceniane przez badanych jako trwające nieco dłużej, podczas gdy dłuższe były postrzegane jako krótsze niż w rzeczywistości. Okres poprawnie szacowany leżał gdzieś pomiędzy nimi. W toku licznych eksperymentów Vierordt starał się sprecyzować ten krótki odcinek, w którym odczucia upływu czasu dokładnie zbiegają się z upływem czasu fizycznego. Nazwał go punktem obojętności. Był on nieco różny u poszczególnych badanych, ale po uśrednieniu – jak twierdzili późniejsi badacze – okazał się zadziwiająco stały, wynosząc około 0,75 sekundy.

Dziś wiemy, że badania Vierodta były obciążone wieloma błędami metodologicznymi (przede wszystkim większość danych eksperymentalnych pochodziła od dwóch badanych – Vierodta i jego doktoranta). Mimo to opisanie punktu obojętności uznano za ważne osiągnięcie. Wundt i inni uczeni próbowali jeszcze dokładniej określić długość punktu obojętności, otrzymane przez nich wyniki były jednak zbliżone do wspomnianych trzech czwartych sekundy, choć niektóre podawały nawet znacznie niższe wartości, rzędu jednej trzeciej sekundy. Jeszcze późniejsze badania skutecznie podważyły istnienie punktu obojętności – ale przynajmniej przez pewien czas wyglądało na to, że naukowcy odkryli coś w rodzaju psychologicznej jednostki czasu, którą jeden z historyków nazwał „pewnym okresem bezwzględnym, który umysł zawsze może wykorzystać jako wzorzec”. Okres ten, nie wnikając już, jaka była jego dokładna długość, uznano za reprezentację świadomości; był to najmniejszy możliwy przedział bezpośredniej uwagi ludzkiej.

Próby określenia dokładnego czasu trwania „teraz” podejmowano przez sporą część XX wieku. Współcześnie naukowcy rozgraniczają jednak dwa pojęcia. Pierwszym jest moment percepcyjny, króciutki, acz mierzalny okres, definiowany jako największy możliwy interwał między dwoma następującymi po sobie zdarzeniami, takimi jak błyski iskier, które mimo wszystko są postrzegane jako jednoczesne. Drugim pojęciem jest teraźniejszość psychiczna, dłuższy okres, w którym mamy poczucie toczenia się jakiegoś pojedynczego zdarzenia, takiego jak zagranie werbla na bębnie. Zależnie od pytanego eksperta i użytej metody pomiaru moment percepcyjny jest oceniany na 90 sekund, 4,5 milisekundy albo coś pomiędzy jedną piątą a jedną dwudziestą sekundy; teraźniejszość psychiczna może rozciągać się na 2–3 sekundy, 4–7 sekund albo mniej więcej 5 sekund. Co najmniej jedna grupa kognitywistów wysunęła tezę o istnieniu kwantu czasu („absolutnej dolnej granicy rozdzielczości czasowej”), który wyznaczono na 4,5 milisekundy.

W chwili ukazania się The Principles of Psychology w 1890 roku James uważał, że długość „teraz” została w zasadzie ustalona. Jak pisał, „pozostajemy stale świadomi pewnego czasokresu – teraźniejszości pozornej – którego długość waha się od kilku sekund do zapewne nie więcej niż minuty”. Dalsze dociekania i próby uściślenia jego długości, niemal za wszelką cenę, są jego zdaniem niehonorowe. „Nie dostaje klasy tym nowym filozofom pryzmatu, wahadła i chronografu. Podchodzą do tych spraw jak do biznesu, a nie po rycersku”. James uważał nową fazę niemieckich badań za „mikroskopową psychologię”, która „testuje do granic ludzką cierpliwość i nie mogłaby się pojawić w kraju, którego mieszkańcy znają uczucie znudzenia”. Są lepsze pomysły na spędzanie czasu niż rozdziobywanie go na śmierć.



Bez względu na to, ile dzięki tym doświadczeniom dowiedzieliśmy się o naszym „zmyśle czasu”, są one świadectwem stale zwiększającej się dokładności mechanicznych czasomierzy. Wielu dawnych badaczy intrygowały „zwierzęce siły” lub „czynności nerwów”, które ożywiały mięśnie i umożliwiały ruch, myślenie, postrzeganie czasu. Ale impulsy nerwowe, czy raczej potencjały czynnościowe, jak je dziś nazywamy, mogą przemieszczać się nawet z prędkością przekraczającą 120 metrów na sekundę, czyli ponad 400 kilometrów na godzinę – zdecydowanie za szybko, by mogły je wykryć XVIII-wieczne urządzenia. Zgodnie z wiedzą naukową czynność następowała natychmiast po pojawieniu się myśli. Ale dokonany w XIX stuleciu postęp w technikach pomiaru czasu – pojawienie się zegarów wahadłowych, chronoskopów, chronografów, kimografów itp., z których wiele zawdzięczamy rozwojowi astronomii – przyniósł nowe skale czasowe: dziesiąte, setne, a nawet tysięczne części sekundy. Instrumenty zaprojektowane do poznawania kosmosu znalazły zastosowanie w badaniach fizjologicznych, otwierając okno czasowe, w którym ukazała się nieświadomość.

Jeszcze relatywnie niedawno – zanim przyjęto czas atomowy i tak zaawansowany czas uniwersalny, że trzeba go rozsyłać newsletterem – wskazania, według których regulowaliśmy zegarki, docierały z obserwatoriów astronomicznych, te zaś czerpały je od gwiazd. Wyobraźmy sobie, że nad ziemią biegnie linia łącząca oba bieguny. Gdziekolwiek będziemy, Słońce przekroczy ją – czyli meridian, południk niebieski – każdego dnia w samo południe (moment, w którym następuje to przejście, nosi nazwę południa słonecznego). W nocy gwiazdy przechodzą przez ten południk o dokładnie określonych godzinach, a astronomowie pilnie śledzili te tzw. tranzyty. Można według nich regulować zegarki – i właśnie tak robiono. Początkowo zegarmistrzowie i właściciele zegarów zawracali tym głowę samym astronomom, potem korzystali z „serwisu czasowego” świadczonego przez placówki rekomendowane przez obserwatoria. W 1858 roku w Neuchâtel w Szwajcarii wybudowano nawet obserwatorium, którego podstawowym celem było podawanie dokładnej godziny producentom zegarów. Jak chełpił się jego szef, założyciel i główny astronom Adolph Hirsch, od tej pory „czas będzie dostarczany do domów tak jak woda czy gaz”. Miejscowi zegarmistrzowie i producenci zegarów mogli podrzucać swoje wyroby do laboratorium, gdzie je testowano, kalibrowano i certyfikowano. Producenci bardziej oddaleni od obserwatorium otrzymywali informacje telegraficznie. W 1860 roku każde szwajcarskie biuro telegraficzne otrzymywało wskazania z Neuchâtel. W ten oto sposób zaistniało coś, co Henning Schmidgen, historyk i profesor teorii mediów na Bauhaus Universität w Weimarze, określił jako „wielką wspólną przestrzeń czasu wystandaryzowanego”.

Oczywiście południe (czy dowolna inna godzina) nie występuje na całej Ziemi w tym samym momencie. Ziemia się obraca, a środek dnia w Nowym Jorku to środek nocy w Hongkongu. Jeśli przemieszczamy się na wschód geograficzny, to wschody i zachody Słońca (a także południe) następują coraz wcześniej względem miejsca, z którego wyruszyliśmy, a jeśli przemieszczamy się na zachód, to następują coraz później. Na każde 15° (z 360°) długości geograficznej południe solarne przypada o godzinę odpowiednio wcześniej lub później. Mając teleskop i zegarek, można zmapować cały świat. Załóżmy, że jesteś astronomem z obserwatorium w Greenwich, leżącym na południku 0°. Znając godzinę, o której dana gwiazda przetnie południk u ciebie, możesz policzyć, o której powinna przeciąć południk, powiedzmy, na 35° długości geograficznej zachodniej (W), czyli w połowie Atlantyku. A teraz przenieś się na pokład statku na Atlantyku i za pomocą teleskopu ustal dokładny moment, w którym ta sama gwiazda przechodzi nad południkiem nad tobą. Jeśli wiesz jednocześnie, o której gwiazda ta przechodzi przez południk Greenwich, możesz obliczyć długość geograficzną swojego położenia na podstawie różnicy tych czasów. Metoda ta odegrała ogromną rolę w eksploracji świata przez Brytyjczyków w XVI i XVII wieku. Przyczyniła się do skonstruowania zegarów działających poprawnie na żaglowcach i do budowy w 1675 roku Królewskiego Obserwatorium w Greenwich, pierwszego ośrodka dostarczającego dokładnych danych astronomicznych, dzięki którym załogi wyprawiających się coraz dalej statków mogły ustalać swoje położenie.

Proces wyznaczania lokalnego czasu na podstawie gwiazd wymagał benedyktyńskiej pracy. Kiedy nadchodziła właściwa pora, astronom zerkał na zegar, zapisywał godzinę z dokładnością do najbliższej sekundy i spoglądał w teleskop. Pole w wizjerze było podzielone rozmieszczonymi w równych odległościach pionowymi liniami (które często zaznaczano na teleskopie za pomocą pajęczej nici). Niebawem w polu widzenia pojawiała się gwiazda – jasny punkt w barwnej otoczce. W miarę jak astronom odliczał na głos sekundy lub wsłuchiwał się w tykanie zegara bądź niekiedy metronomu, zapisywał, o której dokładnie godzinie gwiazda przekracza kolejne linie podziałki, szczególnie środkową, reprezentującą południk niebieski. Wymagało to uważnego śledzenia pozycji gwiazdy, określenia momentu, w którym była tuż przed i tuż za linią, zapamiętania obu pozycji, porównania ich i wyliczenia momentu tranzytu z dokładnością do dziesiątych części sekundy. Te czasy tranzytu można było porównywać w ciągu kolejnych dni i tygodni. Ponieważ gwiazda zawsze pojawiała się punktualnie, każde odchylenie od przewidywań szło na karb zegara, który następnie stosownie korygowano.

Przyjmowano, że metoda ta pozwala na uzyskanie dokładności rzędu dwóch dziesiątych sekundy, ale ze względu na ograniczenia praktyczne była obarczona sporym ryzykiem błędu. Teleskopy w poszczególnych obserwatoriach różniły się jakością, poza tym nie wszystkie zegary chodziły tak samo jednostajnie czy były równie dobrze izolowane od zewnętrznego szumu i wibracji. Gwiazda mogła ukazać się wyjątkowo jasno lub być ledwie widoczna; jej obraz mógł drżeć w warstwach atmosfery o różnej temperaturze albo w kluczowym momencie zniknąć za chmurami. Bardziej podstępny był błąd czynnika ludzkiego, znany w historii astronomii jako „formuła osobista” (personal equation). W 1795 roku królewski astronom z Greenwich zwolnił swego asystenta, ponieważ zapisywane przez niego czasy tranzytu były w większości o sekundę wolniejsze niż te, które odnotowywał główny astronom. „Najwyraźniej popadł w jakąś nieprawidłową i zaburzoną, sobie właściwą metodę”. Jednak już wkrótce okazało się, że nie ma dwóch astronomów, którzy notowaliby ten sam czas tranzytu; każdy miał swoją osobistą formułę. Przez pół wieku astronomowie z całej Europy tropili błędy i porównywali wyniki swoich pomiarów w bezskutecznych próbach wyeliminowania nieścisłości.

Przyczyna wiązała się z fizjologią człowieka. Były to „niefortunne właściwości układu nerwowego poszczególnych astronomów”, jak ujął to w 1862 roku Hirsch. Dekadę później eksperymenty niemieckiego fizyka i lekarza Hermanna von Helmholtza ujawniły, że percepcja, myśl i działanie nie zachodzą jednocześnie; szybkość ludzkiej myśli jest skończona. Przykładając prąd o niewielkim natężeniu do różnych części ciała ochotników, naukowiec mierzył szybkość reakcji (kiwnięcie głową) badanego. Czasy reakcji były bardzo zróżnicowane, ale to wystarczyło, by Helmholtz wyznaczył przybliżoną prędkość przemieszczania się impulsu nerwowego w ludzkim ciele na około 36,5 metra na sekundę, czyli znacznie wolniej niż podawane przez wielu innych badaczy 4 miliony metrów na sekundę. Helmholtz porównał ludzkie nerwy do kabli telegraficznych, które „nadsyłają raporty z rubieży do ośrodka decyzyjnego”. Ten przesył zajmuje pewien czas: konieczny do zarejestrowania bodźca oraz przekazania odpowiedzi, a także następujący między jednym a drugim czas potrzebny „mózgowi na procesy postrzeżenia i zdecydowania o woli” – jak pisał Helmholtz. Ocenił, że proces postrzegania–decydowania zajmuje około jednej dziesiątej sekundy.

Astronom Hirsch określił ten interwał jako czas fizjologiczny, podejrzewając, że to właśnie on jest odpowiedzialny za błąd formuły osobistej. Następnie przeprowadził rozmaite doświadczenia, by wyjaśnić tę kwestię. Jedno z nich polegało na upuszczaniu stalowej kulki na deskę; w chwili gdy rozlegał się dźwięk, badany naciskał klucz telegraficzny. Hirsch mierzył odstęp między dźwiękiem a wciśnięciem klucza za pomocą chronoskopu, urządzenia pozwalającego na pomiar okresów rzędu tysięcznych sekundy. Według jego pomiarów prędkość przekazywania impulsu nerwowego wynosiła mniej więcej połowę wyniku Helmholtza.

Chronoskop został wynaleziony kilka lat wcześniej przez Matthiasa Hippa, zegarmistrza, który później jako jeden z ochotników brał udział w dokonywanych przez Hirscha pomiarach prędkości pocisku wystrzelonego z dubeltówki i prędkości różnych spadających obiektów. Z czasem Hipp został kierownikiem szwajcarskiego państwowego urzędu telegraficznego. Po przejściu w 1860 roku na emeryturę założył własną firmę telegraficzną w Neuchâtel, częściowo po to, by produkować i sprzedawać Hirschowi sprzęt niezbędny do powszechnej „dystrybucji czasu”.

Hirsch przeprowadził też doświadczenia z urządzeniem symulującym tranzyt gwiazdy przez linię południka w polu widzenia teleskopu. Odkrył wówczas, że formuła osobista różni się nie tylko między poszczególnymi obserwatorami, lecz także między poszczególnymi obserwacjami tej samej osoby w ciągu dnia czy roku, a także zależnie od jasności gwiazdy i kierunku jej przemieszczania się. Poza tym błąd ten był również inny wtedy, gdy wyznaczano czas tranzytu przez przewidywanie, kiedy gwiazda przekroczy południk, zamiast poczekać, aż do tego dojdzie.

Astronomowie szybko zrozumieli, że najlepszym sposobem na obiektywny pomiar jest jego „depersonalizacja”. Metodę „ucha i oka” zastąpił elektrochronograf, obracająca się rola papieru podłączona bezpośrednio do zegara. Astronom spostrzegał tranzyt gwiazdy i wciskał klawisz, stawiając znak na papierze, co eliminowało potrzebę myślenia o zegarze czy zerkania na niego, a tym samym nieuniknione osobiste opóźnienie reakcji. Teraz dwóch astronomów mogło obiektywnie porównywać swoje wyniki na tym samym zegarze. Znajdując się w odległych od siebie obserwatoriach, mogli jednocześnie oglądać ten sam tranzyt gwiezdny, korzystając z przesyłanych telegrafem wskazań tego samego zegara, i wyliczyć różnice z uwzględnieniem opóźnienia wynikającego z przesyłu telegraficznego.

Kwestia zaobserwowanej u astronomów formuły osobistej stała się zalążkiem dalszych badań – analizy czasowe wykroczyły poza obszar astronomii, stając się przedmiotem zainteresowania fizjologii i psychologii. Publikację Hirscha z 1862 roku, w której wspomina o „czasie psychicznym”, przetłumaczono na wiele języków, a w świecie naukowym przekazywano ją sobie z rąk do rąk. Opis doświadczenia, w którym Hirsch badał reakcje astronomów, posłużył Wilhelmowi Wundtowi do późniejszych badań nad rozciągłością czasową uwagi. Rosło też zainteresowanie badaniami czasu reakcji. W 1926 i 1927 roku Bernice Graves, trener futbolu amerykańskiego studiujący psychologię na Stanford University, wraz z profesorem Walterem Milesem i trenerem akademickiej drużyny Glennem Warnerem przeprowadzili badania czasu reakcji zawodników występujących w barwach tej uczelni. Zasadniczą rolę w całym przedsięwzięciu odgrywał skonstruowany przez Milesa aparat, który wydałby się znajomy Hirschowi. Miles nazwał go multichronografem. Można było podłączyć do niego siedmiu zawodników grających w pierwszej linii (tzw. linemen), by zmierzyć, jak szybko zareagują na sygnał podania piłki do tyłu (snap). Toczono w tym okresie spory, jak najlepiej przekazywać ów sygnał. Metoda dźwiękowa – rozgrywający wykrzykuje kolejne liczby, przekazujące kolegom taktykę, kończąc okrzykiem hike! – działał zdecydowanie lepiej niż sygnały wizualne, choćby dlatego, że zawodnicy mogli swobodnie obserwować zachowanie obrońców drużyny przeciwnej. Ale czy zawodnicy powinni być zaskakiwani okrzykiem hike, czy też powinna poprzedzać go stosowna, zakodowana zapowiedź? Czy intonacja powinna być zmienna czy stała? Wszystkie te dylematy Graves postanowił rozwiązać za pomocą skonstruowanego przez Milesa urządzenia.

Każdy z badanych zawodników został podpięty do wyzwalacza; kiedy na sygnał ruszał do przodu, opadała piłeczka golfowa, pozostawiając ślad na obracającym się papierowym bębnie. Pozwalało to mierzyć czas reakcji zawodników z dokładnością do tysięcznych części sekundy. Graves ustalił, że gdy sygnał był oczekiwany i rytmiczny, zawodnicy ruszali do przodu wcześniej – o jakąś jedną dziesiątą sekundy – niż kiedy pojawiał się nieoczekiwanie i był nierytmiczny. Był to więc zapewne czas zaoszczędzony dzięki skróceniu okresu zużywanego na „przemyślenie” bodźca. „Błyskawiczna, precyzyjna i wspólna akcja to podstawowy cel, ku któremu dąży każdy trener i zawodnik – stwierdził Miles. – Wszystko po to, by połączyć jedenaście układów nerwowych w jeden potężny mechanizm”.



Wracając pewnego dnia z delikatesów do swojego biura, przelotnie zerkam na zegar stojący na wysokim cokole przy banku. Przypomina kompas olbrzymiego statku i może dlatego nagle świta mi myśl, że pomaga mi w nawigowaniu po świecie, i to na kilka sposobów.

W gruncie rzeczy ten zegar – a także w komórce, przy łóżku czy ręczny, jeśli go zakładam – mówi o czasie więcej, niż można by się spodziewać. Oczywiście przede wszystkim jest to czasomierz; pozwala odnaleźć się względem tego, co było przed chwilą i co ma nadejść. „Kiedy spojrzę na zegar – zauważył Martin Heidegger – dociera do mnie, że jest dziewiąta, upłynęło pół godziny, a za 3 kolejne godziny będzie południe”. Innymi słowy, jak ujął to filozof, zegar „pozwala zakotwiczyć chwilę teraźniejszą”, która inaczej stale jest w ruchu.

Sama informacja o godzinie tak naprawdę niewiele znaczy. Moje „teraz” byłoby dryfującym statkiem, gdybym nie miał określonych punktów odniesienia. Jednym z nich jest słońce: zegar podpowiada mi, jaka jest pora doby. Ale jeśli w nocy zobaczę na budziku 14:00, wiem, że to z nim jest coś nie tak, rozszedł się z obrotami Ziemi. Pośrednio także wskazania danego zegara mówią mi, w jakiej relacji jestem z innymi zegarami. To znaczy, że jeśli na przykład zegar przy banku wskazuje 14:00, gdy zerkam na niego w drodze na stację kolejową, a mój pociąg odchodzi o 14:15, nie spodziewam się, by po przybyciu na miejsce 5 minut później okazało się, że zegary dworcowe pokażą 14:30, a mój pociąg już odjechał. Oczekujemy, że zegary będą zsynchronizowane wzajemnie oraz z naturalną dobą. Moje „teraz” powinno być twoim „teraz”, nawet jeśli jesteś po drugiej stronie planety.

To oczekiwanie jest oczywistością w naszym zdygitalizowanym świecie, ale nie było tak zawsze. W XIX wieku Europa, Stany Zjednoczone i reszta świata próbowały poradzić sobie z czymś, co historyk Peter Galison określił „chaosem nieskoordynowanego czasu”. Dzięki astronomii każde miasto mogło mieć dokładny zegar, jeśli tylko sobie tego życzyło. Ale lokalny zegar wystarczał tylko pod warunkiem, że ludzie mało podróżowali. W miarę rozwoju sieci kolejowej, dającej możliwość szybkiego przemieszczania się na spore odległości, pasażerowie odkryli, że godzina wskazywana przez zegar w jednym mieście rzadko pokrywa się z tą w innym. W 1866 roku, gdy w Waszyngtonie było południe, w Savannah była 11:43, w Buffalo 11:52, w Rochester 11:58, w Filadelfii 12:07, w Nowym Jorku 12:12, a w Bostonie 12:24. Tylko w samym stanie Illinois używano tuzina różnych czasów. W 1882 roku, gdy William James, pracujący niestrudzenie nad książką, wyruszył na pokładzie żaglowca do Europy na spotkanie z najwybitniejszymi psychologami europejskimi, w jego rodzinnym kraju używano 60–100 czasów lokalnych.

Dla wygody, uproszczenia rozkładu jazdy pociągów i zmniejszenia ryzyka ich kolizji zrodziła się inicjatywa zmierzająca ku wypracowaniu skoordynowanego czasu, obowiązującego w całych Stanach Zjednoczonych. System wymiany informacji miał opierać się na wykorzystaniu telegrafu. Jednoczesność stała się towarem wartym dystrybucji. James powrócił do USA na wiosnę 1883 roku. Kilka miesięcy później, dokładnie w samo południe w niedzielę 18 listopada, rząd ograniczył liczbę stref czasowych z kilkudziesięciu do zaledwie czterech. Osiemnasty listopada przeszedł do historii jako „dzień z dwoma południami”, gdyż spora część mieszkańców USA musiała w ciągu dnia cofnąć zegarki. „Mieszkańcy wschodniej części kraju «przeżywali część swego życia raz jeszcze», a tych z zachodniej «rzucono w przyszłość, niekiedy nawet o pół godziny»”, jak donosił „New York Herald”.

Na przełomie stuleci, po olbrzymim wysiłku dyplomatycznym, podobnej operacji poddano czas światowy. Nakreślono wówczas wyobrażone linie, dzielące cały glob na dwadzieścia cztery równe strefy czasowe. Po raz pierwszy ujednolicono „teraz” dla większości mieszkańców globu. Francuski matematyk Henri Poincaré, jedna z postaci szczególnie zaangażowanych w to przedsięwzięcie, stwierdził, że czas to nic więcej jak „konwencja”. W języku francuskim, jak pisze Galison, słowo convention ma dwa znaczenia: konsensus oraz wygoda. „Teraz” jest wówczas, gdy wszyscy się na to zgadzamy, po to by ułatwić sobie wspólne życie.

Była to zupełnie nowa myśl. Od XVII wieku fizycy z reguły hołdowali przekonaniu Isaaca Newtona, że czas i przestrzeń są „bytami nieskończonymi, jednolitymi, ciągłymi i całkowicie niezależnymi od dowolnego obiektu czującego czy ruchu, przez który dokonujemy ich pomiaru”. Newton dodawał, że „absolutny, prawdziwy, matematyczny czas, sam z siebie i ze swojej własnej natury, płynie jednolicie bez względu na wszelkie zewnętrzne czynniki”. Uważano go za naturalny składnik tkanki wszechświata, scenę, na której sam się rozgrywa. W XX wieku natomiast spowszedniał i zaczął istnieć zaledwie jako pomiar. Einstein ujął to obcesowo: to ni mniej, ni więcej niż „to, co mierzy się za pomocą zegara”.

Kiedy więc budząc się w nocy, odmawiam zerknięcia na zegarek, jest to akt swoistego protestu. Świat czasu jest z definicji społeczny, jest powszechną umową pozwalającą ludziom i państwom lawirować pośród rozmaitych trosk i potrzeb. Mój budzik może ujawnić mi „teraz” – skonkretyzować je w liczbach – ale tylko pod warunkiem, że wyrażę akces do powszechnej konwencji. W środku nocy chcę zaś, by mój czas był tylko mój.

Oczywiście wiem, że to złudzenie. Każdy żyjący organizm – mój, meduzy czy mikroorganizmów odkładających płytkę nazębną, gdy śpię – jest zorganizowanym zbiorem mniejszych części: komórek, rzęsek, cytoszkieletu, narządów, organelli i tak dalej, aż do dziedziczonych okruchów informacji genetycznej, pozwalających niektórym z naszych indywidualnych cech utrzymywać się przez millenia. Organizacja pociąga zaś za sobą komunikację – ustalanie, która część robi co, kiedy i w jakiej kolejności. Czas to rozmowa, dzięki której składniki nas samych wchodzą w całość przewyższającą ich prostą sumę. Mogę w środku nocy ignorować tę rozmowę i dryfować przez chwilę tylko ja, ale jedynie o ile nie będę wnikał za bardzo w definicję „ja”.



Zachodzące pod koniec XIX wieku uprzemysłowienie często uważa się za okres dehumanizacji. Praca stawała się coraz bardziej powtarzalna i mechaniczna, a robotnicy coraz bardziej przypominali trybiki w maszynie. Jednak w miarę zbliżania się XX wieku coś przeciwnego spotkało miasta, zaczęły się one bowiem upodabniać do żywych organizmów. Rozrastały się, a w ich obrębie przybywało mieszkańców. By sprostać ich potrzebom, powstawały skomplikowane sieci rurociągów i kabli. „Wielkie miasto coraz bardziej przypomina doskonały organizm, ze swoim własnym systemem nerwowym (…) naczyniami krwionośnymi, arteriami i żyłami, które rozprowadzają w nim całym gaz i życiodajną wodę – czytamy w berlińskim podręczniku szkolnym w 1873 roku. – Dopiero gdy ulice zostają rozkopane z powodu remontu, zdajemy sobie sprawę z istnienia tych ukrytych sieci, emanujących swą tajemną siłą spod ziemi”.

Tymczasem w badaniach nad żywymi organizmami zaczęto w coraz większym stopniu odwoływać się do techniki. By wytłumaczyć funkcjonowanie tego, co niemiecki fizjolog Emil du Bois-Reymond uznawał za „zwierzęcą maszynę” – oddech, ruchy mięśni, przekazywanie impulsów nerwowych, krążenie krwi i limfy, bicie serca – potrzebne były mechanizmy techniczne: koła zamachowe, silniki rotacyjne, zasilanie gazowe. W pewnym laboratorium, wspomaganym przez dwa pracujące w podziemiach silniki, badano „zaburzenia występujące w organizmach zwierzęcych” – głównie żabich i psich – „powstające w rezultacie wirowania”. Gdy koty i króliki rozcinano żywcem, by przekonać się, jak działają ich narządy, do podtrzymania ich oddechu niezbędne były miechy. Jednak pompowanie miechów męczyło asystentów, więc w latach siedemdziesiątych XIX wieku funkcję tę przejęły pompy mechaniczne. Dzięki nim zwierzęta mogły oddychać równo i dokładnie, jak w zegarku. W tej „fizjologicznej fabryce – jak odnotował historyk Sven Dierig – dla celów naukowych stworzono pierwszy organizm będący połączeniem maszyny i zwierzęcia”. A stało się to możliwe dzięki precyzyjnej synchronizacji.

Był to złoty wiek automatów: ludzi mechanicznych, napędzanych przez złożone wewnętrzne zespoły kół zębatych, którzy mogli pchać wózek, recytować alfabet, rysować obrazek czy napisać słowo. Karol Marks za automaty uważał wręcz całe fabryki: „Zamiast pojedynczej maszyny występuje tu potwór mechaniczny, którego cielsko wypełnia całe budynki fabryczne, a jego demoniczna siła, zrazu utajona w miarowych, niemal uroczystych ruchach jego potężnych członów, wreszcie wybucha w gorączkowym, wściekłym tańcu jego niezliczonych właściwych organów pracy”1. Te liczne metafory tylko pogłębiały zagadkę związaną z tym, co dokładnie odróżnia człowieka od maszyny, umysł od poruszającego się ciała. W jaki sposób w ożywionym mechanizmie powstaje świadomość? I gdzież to ulotne coś – homunkulus, dusza, energia tętniąca pod ulicami miasta – się skrywa?

„Nawet jeśli to wysoce nieprawdopodobne i na zawsze pozostanie tylko płonnym życzeniem, aby poskładać w całość Homunkulusa, nauka już postawiła ważkie kroki w tym kierunku” – pisał w 1862 roku Wilhelm Wundt. Rok wcześniej francuski anatom Paul Broca zidentyfikował fragment kory mózgu, w tylnej części zakrętu czołowego dolnego, niezbędny w generowaniu mowy i funkcjonowaniu pamięci. Odkrycie to zafascynowało Thomasa Edisona. „Osiemdziesiąt dwie zdumiewające operacje na mózgu udowodniły ponad wszelką wątpliwość, że sedno naszej osobowości leży w części mózgu nazywanej fałdem Broki – stwierdził w 1922 roku. – Wszystko, co zwiemy pamięcią, zachodzi w tym skrawku nie dłuższym niż ćwierć cala. Tam żyją maleńkie ludziki, które prowadzą dla nas archiwum”.

Większej industrializacji zaznały też badania nad czasem oraz jego „wytwarzanie”. W 1811 roku Obserwatorium w Greenwich zatrudniało jednego pracownika – astronoma królewskiego. W 1900 roku pracowały tam już pięćdziesiąt trzy osoby, z czego połowa zajmowała się wyłącznie obliczeniami; nazywano je computers. W laboratoriach psychologicznych zaczęły pojawiać się telegrafy, chronografy, chronoskopy i inne dokładne czasomierze do pomiarów czasów reakcji oraz percepcji temporalnych. Wkrótce też zarówno astronomowie, jak i psychologowie zaczęli narzekać na hałas – turkot pracujących urządzeń, zgiełk ulicy, wrzawę i wibracje, które wstrząsały, zaburzały, rozpraszały i przeszkadzały.

Nierzadko największy hałas powstawał w samych laboratoriach. Obecnie naukowcy dobrze już zdają sobie sprawę, że ocena czasokresu danego zjawiska – na przykład rozbrzmiewania dzwonka – zmienia się w zależności od jakości uwagi. Kliki i świsty dobiegające z czasomierzy mogą rozpraszać badanych w równym stopniu co hałas dochodzący z ulicy. „Wciąż słyszę w głowie tykanie chronometru – skarżył się jeden z ochotników. – Nie mogę się go pozbyć”. Badacze starali się więc uciec od samych siebie. Konstruowali coraz lepiej wyciszone urządzenia i aranżowali cichsze otoczenie. Umieszczali badanych w innym pomieszczeniu niż aparaturę, komunikując się z nimi przez telefon i telegraf. Laboratoria czasu, coraz bardziej oplecione kablami i drutami, same zaczynały przypominać miasta, od których chciały się odciąć – oraz okablowanie mózgowe, które chciały rozszyfrować. Dziś mówimy, że mózg wysyła „sygnały” czy „impulsy”, które nerwy „transmitują” czy „przesyłają”. Metafory te pojawiły się w psychologii w XIX wieku, a zaczerpnięto je wprost z języka technicznego, stworzonego na potrzeby telegrafu.

W końcu, zapewne nieuchronnie, wynaleziono dźwiękoszczelną kabinę izolacyjną. Psycholog z Yale Edward Wheeler Scripture sformułował nawet rady, jak taką kabinę stworzyć: powinien to być pokój w większym pomieszczeniu pośrodku budynku, z ceglanymi ścianami stojącymi na gumowym podłożu i wewnętrzną przestrzenią wypełnioną trocinami. Do środka winny prowadzić grube, ciężkie drzwi. „Wewnątrz pomieszczenie powinno być urządzone i oświetlone tak jak przytulny pokój wieczorem. Okablowanie i sprzęt pomiarowy winny być ukryte. Wchodząc tam, badany powinien mieć wrażenie, że to salon, a on przyszedł tu tylko złożyć wizytę”.

Wyobraźmy sobie, że znajdujemy się w pozbawionej okien budce telefonicznej. Światła gasną, ogarnia nas ciemność i niemal kompletna cisza. Niemal kompletna, gdyż jest jedna przyczyna zakłóceń, której Scripture nie mógł się pozbyć. „Niestety! Jest jedno źródło rozpraszające ciszę i skupienie. To sam badany” – narzeka. Opisuje też własne odczucia z kabiny: „Ubranie szeleści i trzeszczy przy każdym oddechu. Ilekroć poruszam szczęką, hałas zdaje się okropny. Mięśnie policzków i powiek pracują z łoskotem. W głowie słyszę przerażający ryk. Wiem oczywiście, że to tylko krew płynąca przez tętnice w uszach (…) choć równie łatwo mógłbym pomyśleć, że mam w sobie mechanizm starego zegara, którego tryby chrzęszczą przy każdej myśli”.


K. Marks, Kapitał. Krytyka ekonomii politycznej, t. I, P. Hoffman i wsp. (red.), Warszawa 1951. [wróć]





Co się właśnie stało



Jest 5:28 rano, środa, 18 kwietnia 1906 roku. William James jest całkiem rozbudzony, jak zwykle. Mieszka w Palo Alto, gdzie przez semestr wykłada na Stanfordzie. „To zwyczajne życie – napisał w maju do swojego przyjaciela Johna Jaya Chapmana. – Jestem zadowolony, że choć na pewien czas stałem się częścią pracującej machiny Kalifornii”.

Nagle jego łóżko zaczyna się gwałtownie trząść. James siada, ale wstrząsy rzucają go z powrotem na łóżko, czuje się „jak szczur, którym miota rozwścieczony terier” – napisze później w liście. Zaczęło się właśnie trzęsienie ziemi. Jamesa zawsze ciekawiło to zjawisko i proszę, oto ono; aż kręci mu się w głowie. Ale nie ma czasu na zachwyty. Kredens i bieliźniarka się przewracają, tynk na ścianach pęka, a wszystkiemu towarzyszy „paskudny huk”. Potem zaś, w jednej chwili, wszystko się uspokaja.

Jamesowi włos nie spadł z głowy. Trzęsienie ziemi było „pamiętnym doświadczeniem i ogólnie podziałało nam na wyobraźnię” – donosi Chapmanowi. Opisuje przy tym przeżycia jednego ze studentów, który w chwili, gdy ziemia zadrżała, spał na czwartym piętrze w akademiku. Kiedy wyskoczył z łóżka, wokół niego sypały się książki, przewracały meble i on też nie mógł utrzymać się na nogach. Wtem zapadł się komin budynku, przelatując w dół przez kolejne piętra i wciągając za sobą meble, książki i młodego człowieka prosto w poszarpaną dziurę w podłodze. Jak pisał James: „Z paskudnym, złowieszczym, rozdzierającym hukiem wszystko się poddawało i razem z legarami, fragmentami ścian i komina oraz innymi odłamkami student przeleciał przez trzy kondygnacje, lądując w piwnicy. «To koniec, właśnie ginę» – myślał, jednocześnie wcale nie czując strachu”.



Spadam, tyle wiem na pewno. Niebo, kiedy je ostatnio widziałem, było bezkresną niebieską przestrzenią. Teraz wydaje się jeszcze nieco większe i bardziej odległe, kiedy się od niego oddalam, spadając plecami ku ziemi. Wiem też, bo dokonałem wcześniej odpowiednich obliczeń, że spadek z wysokości 30 metrów – w tym wypadku z Nothin’ But Net w parku rozrywki Zero Gravity Thrill, atrakcji, na którą składa się kratownicowa wieża i para siatek rozpiętych nad spłachetkiem zakurzonej ziemi w Dallas – zajmie niespełna 3 sekundy. Nie wiem jednak, która z nich właśnie biegnie, a tylko że mój lot się rozpoczął i wciąż jeszcze nie skończył.

Często słyszymy, że czas zwalnia w chwili wypadku i w innych ekstremalnie stresujących sytuacjach. Przyjaciel, który miał wypadek na rowerze, nawet po latach wyraźnie pamięta każdy rozciągnięty w czasie moment: wyciągnięcie rąk, by amortyzować upadek, ciężarówkę hamującą z piskiem o centymetry od jego głowy. Samochód utyka na przejeździe kolejowym tuż przed nadjeżdżającym pociągiem, a kierowca, z zaskakującą dla siebie trzeźwością umysłu i refleksem, uświadamia sobie, że ma akurat tyle czasu przed kolizją, by zabrać z tylnego siedzenia malutką córeczkę i osłonić ją swoim ciałem. Ochotnicy oglądający w ramach eksperymentu stresujące nagranie z napadu na bank szacują, że zdarzenie trwa dłużej niż w rzeczywistości. Początkujący spadochroniarze przeceniają czas swoich pierwszych skoków w stopniu z grubsza korelującym z poziomem odczuwanego strachu.

Oto lecę więc poprzez „teraz”, by przekonać się, czy i dla mnie czas zwolni. Czy mogę więcej zrobić w tej rozszerzonej teraźniejszości – szybciej reagować, bardziej szczegółowo dostrzegać otoczenie? Jak w ogóle można to badać? Naukowcy próbujący zmierzyć się z tymi pytaniami nieuchronnie stają przed dylematem: kiedy należy badać to – rzekomo – rozszerzone teraz? Bezpośrednio w potencjalnie nieuchwytnie krótkiej chwili trwania tego teraz? Czy później, kiedy trudno jest odróżnić to, co faktycznie się działo, od niewiarygodnego wspomnienia o tym? Nie da się nadto zagłębić w rozmyślania o czasie, by nie natknąć się na jedne z najczęściej zadawanych pytań w całej literaturze przedmiotu: jak długo trwa teraźniejszość i gdzie w stosunku do niej znajduje się ludzki umysł? Jak stwierdził historyk psychologii Edward G. Boring (wbrew swemu nazwisku piszący całkiem ciekawie1): „O jakim czasie w czasie postrzegamy czas?”. Augustyn oczywiście miał na to odpowiedź: „Musielibyśmy go mierzyć wtedy, kiedy właśnie przebiega. Nie można by go mierzyć wtedy, gdy już przeminął, bo wtedy już nie ma tego, co mielibyśmy mierzyć” (XI, 21).

Wracam więc do teraz czy jakkolwiek nazywa się to, w czym jesteśmy. Autorzy niektórych badań psychologicznych uznali, że to, co nazywamy teraźniejszością, zawiera się między mrugnięciami powieki, czyli trwa około trzech sekund. Wątpię jednak, by moje oczy były wiarygodnym probierzem. Powieki mogą mrugać bardzo szybko, a mogą też wcale nie mrugać – poza tym kto na bieżąco to zauważa? Gdy spadam teraz, wiatr też pewnie gwiżdże mi w uszach, ale jakoś go nie słyszę. Trzy sekundy nie wydadzą się potem dostatecznym czasem, by o czymś faktycznie myśleć, a to, co sobie przypomnę, może być bardzo różne od tego, co teraz odczuwam. Chwilowo nie mam wątpliwości tylko co do tego, że spadam z coraz większą prędkością.



Gdy David Eagleman miał osiem lat, spadł z dachu. „Doskonale to pamiętam – opowiadał mi. – Skraj papy wystawał poza krawędź (nie wiedziałem wtedy nawet, co to jest papa), nastąpiłem na niego i poszło!”

Eagleman świetnie pamięta poczucie spowolnienia czasu w trakcie upadku. „Miałem ciąg myśli, które były długotrwałe i wyraźne, na przykład: ciekawe, czy uda mi się złapać ten kawałek papy. Ale jednocześnie wiedziałem, że nawet jeśli go złapię, pewnie się urwie. Potem stwierdziłem, że niezależnie od wszystkiego chyba nie zdążę go złapać. A potem spadałem już na kostkę brukową pod domem i obserwowałem, jak się do mnie przybliża”.

Eagleman miał szczęście; tylko przelotnie stracił przytomność i wyszedł z całej opresji jedynie ze złamanym nosem. Jednak doświadczenie spowolnienia czasu od tej pory go fascynuje. „W młodości czytałem sporo tekstów popularnonaukowych o fizyce czasu i jego dylatacji, na przykład The Universe and Dr. Einstein Lincolna Barnetta. Zaciekawiło mnie, że czas nie jest czymś stałym”.

Obecnie Eagleman jest neuronaukowcem na Stanfordzie, gdzie bada m.in. percepcję czasu, a wcześniej przez wiele lat pracował w Baylor College of Medicine w Houston. Naukowcy zajmujący się czasem specjalizują się w bardzo różnych dziedzinach. Jedni studiują zegary okołodobowe, 24-godzinne rytmy biologiczne, które kierują naszym dniem. Inni zajmują się interwałami, zdolnością mózgu do planowania, oceniania i podejmowania decyzji w odcinkach czasu od sekundy do wielu minut. Znacznie mniejsza grupa badaczy, w tym Eagleman, studiuje neuronalne podstawy czasu w przedziałach milisekundowych, czyli tysięcznych części sekundy. Choć milisekunda to bardzo krótko, wiele podstawowych procesów związanych z naszym codziennym funkcjonowaniem, w tym wytwarzanie i rozumienie mowy, odbywa się właśnie w okresach milisekundowych i leży u podłoża intuicyjnego pojmowania związków przyczynowych. Uchwycenie tych chwil – oraz tego, jak nasz mózg postrzega je i przetwarza – oznacza uchwycenie podstawowych jednostek ludzkiego doświadczenia. O ile jednak działanie zegara okołodobowego zostało w ciągu ostatnich dwóch dekad dość dobrze opisane, o tyle dopiero rozpoczynają się naukowe spory na temat funkcjonowania i lokalizacji mózgowego „wyznacznika interwałów” oraz tego, czy w ogóle ma tu zastosowanie model pojedynczego zegara. A miernik milisekundowy, jeśli istnieje, jest jeszcze bardziej enigmatyczny – po części dlatego, że dopiero od niedawna neurobiolodzy dysponują narzędziami pozwalającymi mierzyć aktywność mózgową z tak wielką rozdzielczością czasową.

Eagleman kipi energią i pomysłami wykraczającymi poza standardowe myślenie akademickie. Kiedy go poznałem, właśnie opublikował powieść Suma i rozpoczął serię pozornie drobnych, lecz zmuszających do myślenia eksperymentów, w tym jeden z wykorzystaniem wspomnianej wieży Nothin’ But Net w parku rozrywki, w celu zbadania, w jaki sposób i dlaczego czas spowalnia. Od tamtej pory napisał pięć kolejnych książek, poprowadził serię programów telewizyjnych o pracy mózgu, sam stał się tematem artykułów w licznych pismach (m.in. w „New Yorkerze”) oraz przygotował jeden z popularnych wykładów TED2. Przeniósł się w rejon Zatoki San Francisco, częściowo z zamiarem urzeczywistnienia dwóch śmiałych pomysłów komercyjnych: kamizelki dla niesłyszących, która przetwarza dźwięki w wyczuwalne wibracje, co pozwala odbierać je mniej więcej tak, jak alfabet Braille’a pozwala czytać niewidomemu, oraz aplikacji na smartfony i tablety, która dzięki testowi kognitywnemu pomaga ustalić, czy użytkownik doznał wstrząśnienia mózgu.

Tego typu działalność często budzi sceptycyzm i zawiść ze strony innych badaczy, szczególnie neurobiologów, którzy skupiają się raczej na „oprzyrządowaniu” mózgu niż na funkcjach umysłu i których badania rzadko są tak zrozumiałe i emocjonujące dla opinii publicznej jak prace kognitywistów. „Dokonania Davida zdumiewają mnie i rozbawiają” – powiedział mi jeden ze znamienitych badaczy czasu. Koledzy Eaglemana zauważają jednak, że jego badania odcisnęły piętno na nauce. Kiedy pewnego razu przyjechałem do Baylor, gościł u niego z wykładem Warren Meck z Duke University, specjalizujący się w zegarze interwałowym. Meck, cichy, acz onieśmielający człowiek z ironicznym uśmiechem na ustach, przedstawił się słowami: „Ja jestem pieśnią przeszłości, Ojcem Czasem. Przyszłość należy do Davida”.

Eagleman dorastał w Albuquerque w Nowym Meksyku jako David Egelman, drugi syn psychiatry i biolożki. W domu, jak wspomina, dyskusje na temat działania ludzkiego mózgu były „częścią promieniowania tła”. Studia rozpoczął na Rice University, od razu na dwóch kierunkach: literatura i fizyka kosmiczna. Nauka szła mu dobrze, ale zarzucił ją po dwóch latach, znudzony i rozczarowany. Przez semestr studiował na Oksfordzie, a następnie przez rok mieszkał w Los Angeles, gdzie pracował dla producentów filmowych, zajmując się m.in. czytaniem scenariuszy i organizacją bajecznych imprez, na które z racji wieku nie miał jeszcze wstępu3. Potem powrócił na Rice, by dokończyć studia z literatury, jednak wkrótce każdą wolną chwilę zaczął spędzać w bibliotece nad wszystkimi dostępnymi publikacjami o mózgu.

Na ostatnim roku złożył podanie o przyjęcie do szkoły filmowej na University of California w Los Angeles (UCLA). Jeden z przyjaciół zasugerował mu jednak, by rozważył specjalizację w neuronaukach, i to mimo że David od ukończenia szkoły średniej nie miał kontaktu z biologią. Za jego namową zdecydował się aplikować na studia doktoranckie w Baylor. W podaniu skupił się na swoich dobrych wynikach z matematyki i fizyki oraz dołączył pracę o funkcjonowaniu mózgu, napisaną samodzielnie na podstawie tego, co do tej pory wyczytał. („Z perspektywy czasu widzę, że to jedna wielka porażka” – powiedział mi). Miał też plan B; w razie czego zamierzał zostać stewardem, „latać po całym świecie i pisać powieści”.

Znalazł się wysoko na liście kandydatów do UCLA, wybrał jednak Baylor. W pierwszych tygodniach studiów doktoranckich dręczyły go różne koszmary, na przykład, że opiekun informuje go, iż przyjęto go przez pomyłkę, myląc z niejakim Davidem Englemanem. Jednak dobrze poradził sobie na studiach, a na staż podoktorski udał się do Salk Institute w San Diego. Niebawem zaoferowano mu w Baylor etat z budżetem pozwalającym na utworzenie małego zespołu badawczego i tak powstało Laboratory for Perception and Action (Laboratorium percepcji i reakcji). Mieści się ono, wraz z wieloma innymi, wzdłuż długiego korytarza w labiryncie podobnych korytarzy. Są tam wydzielone boksy dla kilku doktorantów, stół konferencyjny, kuchenka i jego własny gabinet. Kiedy zapytałem Eaglemana o jego osobiste doświadczenia z czasem, odpowiedział, że „bywa różnie”. Często przekracza terminy, pisze na stojąco i nie lubi drzemek. „Kiedy zdarzy mi się przysnąć, powiedzmy, na 35 minut, pierwszą myślą po przebudzeniu jest to, że już nigdy nie odzyskam tych trzydziestu pięciu minut”.



W ramach stażu podoktorskiego Eagleman pracował nad rozbudowaną symulacją komputerową interakcji neuronów w ludzkim mózgu. Percepcją czasu nie interesował się do chwili, gdy przeczytał o tzw. efekcie flash-lag, jednej z mniej znanych iluzji optycznych, która od dawna intryguje kognitywistów i psychologów. W swoim gabinecie David pokazał mi The Great Book of Optical Illusions (Wielką księgę złudzeń wzrokowych) Ala Seckela, w której opisano setki iluzji optycznych, w tym jedną z najstarszych, tzw. efekt wodospadu – jeśli przez dłuższą chwilę będziemy się wpatrywać w strumień wodospadu, a potem szybko przeniesiemy wzrok na skały obok, wyda się nam, że poruszają się w górę. „W fizyce ruch definiowany jest jako zmiana położenia ciała w czasie – mówi Eagleman. – Ale w mózgu to tak nie działa: możemy mieć ruch bez zmiany położenia”.

Eagleman lubi złudzenia. Każde z nich nie tylko tworzy niezwykłe widowisko zmysłowe, lecz pozwala też dojrzeć pracę odbywającą się za kulisami; to subtelne przypomnienie, że obraz świata podsuwany nam przez świadomość jest tylko wytworem i że mózg ze zdumiewającą stałością potrafi zapewniać nam ciągłość tego spektaklu noc po nocy. Efekt flash-lag należy do stosunkowo nielicznej grupy złudzeń czasowych. Można je zobrazować na kilka sposobów. Obserwujemy na przykład ciemny pierścień przesuwający się po polu widzenia na monitorze komputera; w trakcie tego ruchu co jakiś czas (przypadkowy lub nie – jak się okazało, nie ma to znaczenia) we wnętrzu pierścienia następuje rozbłysk:



Tyle tylko że nie tak to widzimy. Za każdym razem błysk rozchodzi się z pierścieniem. Wydaje ci się, jakby pierścień zdążył się już nieco przesunąć względem miejsca rozbłysku:



Efekt ten tak łatwo dostrzec i odtworzyć, że można go wręcz wziąć za usterkę monitora. Występuje jednak naprawdę i jest skutkiem osobliwego sposobu przetwarzania informacji przez mózg. Nasuwa w dodatku dość fundamentalne pytanie: skoro widzimy pierścień w momencie pojawienia się błysku – a więc błysk oznacza „dokładnie teraz” – jak i dlaczego wydaje się nam, że pierścień jest już „po” tym teraz?

Zgodnie z najpowszechniej przyjmowanym wyjaśnieniem, zaproponowanym w latach dziewięćdziesiątych, układ wzrokowy przewiduje, dokąd pierścień przesunie się za moment. To dość sensowne z perspektywy ewolucyjnej. Jedną z podstawowych funkcji mózgu jest przewidywanie tego, co za chwilę wydarzy się wokół ciebie: dokładnie gdzie i kiedy skoczy tygrys; gdzie ustawić rękę, by odbić piłkę tenisową. (Filozof Daniel Dennett nazwał mózg „maszynką do przewidywania”). Jak głosi to wyjaśnienie, układ wzrokowy nakreśla trajektorię ruchu i prędkość poruszającego się pierścienia, tak że w momencie wyznaczanym przez błysk – „dokładnym teraz” – zdaje się, iż przyłapujemy mózg na oszustwie: wyprzedza rzeczywiste wypadki (konkretnie o około 80 milisekund) i podsuwa nam obraz tego, gdzie pierścień dopiero dotrze.

Hipoteza ta wydawała się dość prosta do sprawdzenia i Eagleman się tego podjął. „Podejrzewałem, że przypuszczenia się potwierdzą, ale byłem po prostu ciekaw. Tymczasem sprawy nie potoczyły się zgodnie z oczekiwaniami”. W klasycznych testach pierścień porusza się po znanej drodze. Widząc trajektorię poruszającego się obiektu, mózg może przewidzieć jego przyszłą pozycję. Co się jednak stanie, pomyślał Eagleman, jeśli przełamiemy to oczekiwanie? Co się stanie, jeśli tuż po błysku pierścień zmieni kierunek ruchu – skręci pod kątem albo zawróci, albo całkiem się zatrzyma?

Zaprojektował doświadczenie, które miało sprawdzić te możliwości. Trzymając się obowiązującej hipotezy, pierścień widziany przez nas w momencie błysku powinien wyjść nieco poza błysk, ponieważ mózg antycypuje jego pozycję na podstawie dotychczasowej drogi. Zgodnie z klasycznym wyjaśnieniem liczy się tylko to, co dzieje się przed błyskiem, a kierunek późniejszego ruchu jest nieistotny. Kiedy jednak Eagleman zaczął przeprowadzać eksperyment na sobie i na innych ochotnikach, okazało się coś innego. Obserwatorzy za każdym razem dostrzegali pierścień prawidłowo, na nowej trajektorii ruchu – skręcający w bok, zawracający itd. – ale zawsze lekko przesunięty względem błysku, mimo że zmiana kierunku ruchu była losowa i nieoczekiwana. Wyglądało na to, że obserwatorzy ze stuprocentową skutecznością przewidują ewidentnie nieprzewidywalną przyszłość. Jak to możliwe?

W jednej z odmian doświadczenia pierścień zaczyna się poruszać dopiero w chwili rozbłysku, nie ma więc żadnej możliwości, by mózg przewidział jego drogę na podstawie wcześniejszego ruchu. Uczestnicy doświadczenia wciąż widzieli pierścień przesunięty wzdłuż jego prawdziwej trajektorii względem błysku. W kolejnej wersji eksperymentu pierścień porusza się od lewej do prawej, następuje błysk, pierścień jeszcze przez chwilę porusza się w tym kierunku, a w trakcie kolejnych milisekund zawraca. Jeśli odwrócenie kierunku ruchu następuje w ciągu 80 milisekund po błysku, obserwator widzi pierścień i błysk „rozfazowane” względem siebie:



Zmiana kierunku – w czasie do 80 milisekund od błysku – wpływa na to, co wydaje się nam widziane w chwili błysku. Największy efekt wywiera zmiana kierunku bezpośrednio po błysku; im później zmiana ta następuje, tym efekt jest mniejszy. Wygląda na to, że mózg pozyskuje informacje dotyczące wydarzenia takiego jak błysk aż do 80 milisekund po jego zajściu, a dane te są retrospektywnie analizowane pod kątem tego, gdzie i kiedy ono nastąpiło. „Zacząłem się w tym gubić, póki nie wpadłem na proste wyjaśnienie: nie chodzi o predykcję. To musi być postdykcja”.

W odróżnieniu od predykcji postdykcja jest retrospektywna. W sensie fundamentalnym złudzenie flash-lag stawia nam pytanie, w jakim punkcie czasu jest obserwator. Hipoteza predykcyjna zakłada, całkiem sensownie, że skoro błysk zachodzi „teraz”, wyznacza on moment teraźniejszy, toteż odklejony od niego pierścień jest antycypującym zerknięciem w przyszłość, czyli „momentem tuż przed nami”. W skrócie obserwator znajduje się w chwili błysku i patrzy stamtąd do przodu. Eagleman odwraca tę perspektywę. Błysk co prawda wydaje się wydarzać „teraz”, ale jedynym wyjaśnieniem tego, że widzimy pierścień po tym „teraz”, jest to, iż tak naprawdę już się przesunął.

Korci więc, by przyjąć, że to pierścień tak naprawdę pokazuje teraźniejszość, a błysk zaznacza moment „tuż przed teraz” czy może nawet „początek teraz” – to plącząca się wciąż zjawa najbliższej przeszłości. Ale prawdopodobnie rzeczywistość jest jeszcze dziwniejsza, uważa Eagleman. Ani pierścień, ani błysk nie zaznaczają teraźniejszości; oba są zjawami z bliskiej przeszłości. Świadoma myśl (na przykład określenie, kiedy jest „właśnie teraz”) podąża ściśle w trop za naszym fizycznym doświadczeniem. To, co nazywamy rzeczywistością, jest jak jedna z tych telewizyjnych transmisji z gali wręczania nagród, gdzie wbudowuje się krótkie opóźnienie na wypadek, gdyby komuś wymsknęło się niecenzuralne słowo. „Mózg żyje leciuteńko w przeszłości – mówi Eagleman. – Pozyskuje informacje, chwileczkę odczekuje, a potem układa z tego swoją opowieść. «Teraz» zaszło tak naprawdę chwilkę temu”.



Mówimy o „czasie rzeczywistym”, ale nie bardzo wiemy, co to jest. Transmisje telewizyjne, realizowane rzekomo „na żywo”, są przekazywane z celowym poślizgiem. Rozmowa telefoniczna zaciera niewielkie opóźnienia, które powstają wskutek przesyłania sygnałów na duże odległości, choćby i z prędkością światła. Najdokładniejsze zegary na świecie mogą się zgodzić co do „teraz” jedynie przez wskazanie go w umówionym dniu przyszłego miesiąca.

Ludzki mózg gra w tej samej lidze. W każdej milisekundzie informacje wszelkiego rodzaju – wzrokowe, słuchowe, dotykowe – docierają do nas z różnymi prędkościami i muszą być przetworzone w odpowiednim porządku czasowym. Zastukajmy palcami w blat stołu. Zasadniczo, skoro światło porusza się znacznie szybciej niż dźwięk, powinniśmy zobaczyć pukające palce, zanim usłyszymy stukanie. Ale mózg synchronizuje oba wrażenia, tak że zdają się jednoczesne. Zjawisko to powinno być jeszcze wyraźniejsze, gdy widzimy, jak ktoś mówi coś z drugiego końca pokoju; na szczęście tak nie jest, bo inaczej nasze życie przypominałoby źle zdubbingowany film. Jeśli jednak z odległości trzydziestu metrów uważnie przyjrzymy się, jak ktoś kozłuje piłkę albo rąbie drewno, dostrzeżemy, że ruch i dźwięk są lekko rozfazowane. Na takim dystansie powstaje już dość znaczne opóźnienie dźwięku w stosunku do obrazu – rzędu 80 milisekund – i mózg przestaje traktować oba sygnały jako jednoczesne.

Zjawisko to, znane jako problem scalania czasowego, stanowi kolejną zagadkę kognitywistyki. W jaki sposób mózg śledzi czasy przybywania różnych danych i łączy je ze sobą, by stworzyć dla nas spójne doświadczenie? Skąd wie, że określone właściwości i wydarzenia przypisane są do wspólnego momentu? Kartezjusz uważał, że informacje ze zmysłów zbiegają się w szyszynce, którą wyobrażał sobie jako scenę czy teatr dla świadomości; kiedy bodźce docierają do szyszynki, uświadamiamy je sobie i nakazujemy ciału reakcję. Obecnie mało kto poważnie traktuje koncepcję jednej centralnej sceny, ale w tej czy innej postaci duch tej koncepcji wciąż daje niekiedy znać o sobie, ku zgrozie takich filozofów jak Dennett. „Cały mózg stanowi kwaterę główną, miejsce, w którym przebywa ostateczny obserwator – napisał. – Błędem jest myślenie, że w mózgu są jeszcze inne, nadrzędne ośrodki dowodzenia, jakieś wewnętrzne jądro i to dostanie się do niego stanowi konieczny czy wystarczający warunek świadomego doświadczenia”.

Eagleman przypomina, że nasz mózg składa się z wielu podobszarów o nieco odmiennej budowie i często innej przeszłości; to patchworkowy wytwór ewolucji w toku przepastnych dziejów. Różne płynące z zewnątrz informacje zmysłowe – na przykład obraz jasnych i ciemnych pasków na sierści tygrysa – podążają różnymi szlakami nerwowymi z różną prędkością. Opóźnienie w ich przesyle (czas od wystąpienia bodźca do reakcji neuronu ruchowego) jest bardzo różne w zależności od rodzaju ośrodków mózgowych pośredniczących w reakcji oraz od środowiska. Liczy się też rodzaj przekazywanych danych, na przykład neurony czuciowe prowadzące do kory wzrokowej, głównego „procesora” przetwarzającego dane wzrokowe, odpowiadają szybciej i silniej na jaskrawy błysk niż na przytłumiony. Wyobraźmy sobie rozjeżdżających się na różne strony konnych gońców, wysłanych jednocześnie z miasteczka z pilną informacją do sąsiednich osad. Część gońców będzie galopować szybciej, a część wolniej. To, co początkowo było pojedynczym impulsem, w trakcie obróbki mózgowej zaczyna się rozmazywać w czasie.

„Nasz mózg stara się zebrać w całość opowieść o tym, co się właśnie zdarzyło – tłumaczy Eagleman. – Problem polega na tym, że jesteśmy zdani na maszynę, w której różne informacje docierają do miejsca przeznaczenia w różnym czasie”. Można by założyć, że to, co w pierwszej kolejności dociera do kory wzrokowej, pierwsze też jest postrzegane. Jako wyjaśnienie efektu flash-lag wysuwano opóźnienie od zarejestrowania bodźca do reakcji: być może mózg w innym tempie postrzega błysk niż poruszający się obiekt i zanim informacja o błysku trafi z oka do wzgórza, a potem do kory wzrokowej, pierścień zdąży się już przesunąć, więc postrzegamy je w różnych pozycjach. Według tej teorii porządek czasowy analizy informacji w mózgu odzwierciedla porządek czasowy zachodzenia zjawisk w świecie. Ale gdyby tak było, widok świata co trochę by nas zaskakiwał, mówi Eagleman. Spójrzmy na poniższą ilustrację. Znajduje się na niej kolumna kwadratów, które różnią się jedynie odcieniami szarości, ciemne na dole, jasne na górze:



Teraz wyobraźmy sobie, że cała kolumna kwadratów zaczyna się szybko poruszać w prawo i z powrotem w lewo. Gdyby mózg postrzegał każdy z kwadratów w takiej kolejności, w jakiej docierają do niego bodźce wzrokowe, znajdująca się w ruchu kolumna stale by się chwiała – najszybciej przesuwałyby się kwadraty na górze, za którymi nie nadążałyby te na dole (skoro jasny bodziec dociera do kory wzrokowej szybciej niż ciemny):



W rzeczywistości jednak widzimy, że kwadraty w kolumnie poruszają się w układzie pionowym. (Eagleman opublikował wyniki doświadczenia, które to wykazuje). Gdyby było inaczej, iluzje związane z ruchem dostrzegalibyśmy przy każdej zmianie kierunku patrzenia, włączeniu światła, a może nawet po mrugnięciu. Tak nie jest, co świadczy, że postrzegana kolejność zdarzeń w zewnętrznym świecie nie odzwierciedla dokładnie kolejności, w jakiej zdarzenia te przemieszczają się po naszych neuronach. Mózg dokonuje przetwarzania w trybie offline, nie online.

Wiele badań dotyczących scalania czasowego wrażeń skupiało się na badaniu procesów. W jaki sposób mózg łączy ze sobą różne zdarzenia w czasie? Czy różne bodźce są w jakiś sposób oznaczane „na wejściu”? Czy w mózgu jest gdzieś oś czasu albo milisekundowy zegar podobny do tego, z jakiego korzystają na przykład montażyści filmowi, pozwalający prawidłowo zsynchronizować zdarzenia? Eagleman stawia trochę inne, prostsze pytanie: kiedy to wszystko się odbywa? Jest przekonany, że synchronizacja nie może zachodzić na bieżąco, ściśle według kolejności napływania bodźców. Musi istnieć pewne opóźnienie, bufor czasowy, w trakcie którego mózg zbiera wszystkie dostępne informacje z danego momentu – rozciągniętego czasowo w mózgu – a następnie przekazuje je do świadomości. W mózgu, podobnie jak w rzeczywistym świecie zegarów i tabel czasu uniwersalnego, ustalenie dokładnego czasu wymaga trochę czasu.

W naszym układzie wzrokowym wspomniane rozciągnięcie czasowe wynosi około 80 milisekund, czyli nieco poniżej jednej dziesiątej sekundy. Kiedy widzimy jednoczesne błyski silny i słaby, informacja o tym słabym dociera do kory wzrokowej około 80 milisekund po silnym. Zdaje się, że mózg bierze to pod uwagę. Gdy ocenia, kiedy i gdzie nastąpiło dane zdarzenie – na przykład dwa jednoczesne błyski lub błysk w obrębie poruszającego się pierścienia – odczekuje około 80 milisekund, by zdążyły dotrzeć do niego najpóźniej spływające informacje. Proces postdykcji wygląda trochę tak, jakby mózg retrospektywnie rozpościerał „siatkę” wokół wydarzenia, by zebrać wszystkie dane zmysłowe, które mogły być jednoczesne z tym zdarzeniem. W efekcie mózg nieco się ociąga. To, co nazywamy świadomością – świadomą interpretacją tego, co właśnie się dzieje (a jest to równie dobra definicja świadomości jak każda inna) – jest opowieścią, którą zwlekający mózg przedstawia nam z co najmniej 80-milisekundowym opóźnieniem.


Boring – dosłownie: nudny. [wróć]



TED (Technology, Entertainment & Design) to organizacja pozarządowa stawiająca sobie za cel propagowanie „myśli wartych upowszechnienia” za pośrednictwem konferencji naukowych, wydarzeń popularyzatorskich, aktywności internetowej i tzw. TED talks, o których pisze tu autor (przyp. red.). [wróć]



W Kalifornii młodzi ludzie mają zakaz korzystania z mocnych napojów alkoholowych przed ukończeniem 21 lat (przyp. red.). [wróć]





Poukładanie sobie w głowie idei postdykcji ciągnęło się u mnie i ciągnęło. Czasami wydawało mi się, że już to rozumiem, a czasami, skonsternowany, dochodziłem do wniosku, że jednak chyba nie. Wówczas dzwoniłem do Eaglemana, a on tłumaczył mi wszystko krok po kroku od początku, powoli i cierpliwie. W końcu uświadomiłem sobie, co jest przyczyną moich wątpliwości: skoro mózg czeka na dotarcie najwolniejszej informacji, dlaczego mimo to się plącze, jak w przypadku efektu flash-lag? Skoro daje sobie chwilę na stwierdzenie, co dzieje się „właśnie teraz”, w chwili błysku, dlaczego błysk nie jest widoczny w środku pierścienia? Skąd bierze się złudzenie?

Tu właśnie sprawy się komplikują, mówi Eagleman. Podczas eksperymentu mózg staje przed pytaniem, na które wbrew pozorom rzadko musi odpowiadać na co dzień, a mianowicie: gdzie jest poruszający się obiekt „właśnie teraz”? Gdzie jest pierścień w momencie błysku? Tak się składa, że mózg wykorzystuje oddzielne układy do oceny pozycji obiektów nieruchomych i śledzenia tych, które się poruszają. Kiedy lawirujesz wśród tłumu podróżnych na lotnisku albo obserwujesz padające krople deszczu, mózg oblicza wektory ruchu (matematyczne „strzałki” ruchu) i nigdy nie zastanawia się, gdzie dokładnie znajduje się dana osoba czy dana kropla w określonym momencie. Łapiąc rzuconą w naszym kierunku piłkę, posługujemy się systemem podobnym do tego, jaki wykorzystuje nietoperz chwytający muchę w locie czy pies łapiący frisbee. Żaba, która stale zadawałaby sobie pytanie, „gdzie jest teraz mucha, a teraz, a teraz”, zapewne chodziłaby głodna i jej gatunek dawno by wyginął. Wiele zwierząt, w tym liczne płazy i gady, w ogóle nie ma mózgowego systemu pozycjonowania; postrzega tylko ruch. Jeśli zastygniesz nieruchomo, staniesz się dla nich niewidzialny.

„Żyjemy nieustannie w przeszłości – mówi Eagleman. – Ale to nie wszystko. Istotniejsza sprawa jest taka, że większość tego, co widzimy, nasze świadome postrzeganie, jest wytwarzane na zasadzie zapotrzebowania na tę wiedzę. Nie widzimy wszystkiego, tylko to, co daje nam najwięcej korzyści. Kiedy prowadzimy samochód, nasz mózg nie zastanawia się bez przerwy: «Gdzie jest teraz czerwony samochód? A niebieski?» Zadaje raczej pytania: «Czy mogę teraz zmienić pas? Czy przejadę przez skrzyżowanie przed tamtym samochodem?» Bardzo rzadko obchodzi nas rzeczywista chwilowa pozycja obiektu poruszającego się w przestrzeni. Dopóki nie zadamy takiego pytania, nic na ten temat nie wiemy. A kiedy już je zadamy, zawsze się mylimy”.

Efekt flash-lag obnaża wyrwę w tym dwojakim podejściu mózgu. Zanim nastąpi błysk, śledzimy wektor poruszającego się pierścienia, nie pytając w żadnym momencie, gdzie dokładnie znajduje się teraz pierścień. Błysk powoduje, że pytanie to nagle zyskuje na znaczeniu. Powoduje „zresetowanie” wektorów ruchu; mózg zakłada teraz, że ruch pierścienia rozpoczął się w chwili błysku, w czasie zero. Ale z udzieleniem odpowiedzi na to, gdzie znajduje się pierścień teraz, w momencie błysku, mózg czeka 80 milisekund, chcąc pozyskać wszystkie możliwe dane wzrokowe dotyczące tego momentu. Pierścień w tym czasie nadal się porusza i ta dodatkowa porcja informacji wpływa na sposób, w jaki mózg interpretuje to, gdzie ruch się zaczął. W rezultacie odpowiedź na pytanie „Gdzie jest teraz pierścień?” jest obarczona błędem – przesunięciem w kierunku jego ruchu.

Eagleman zaprojektował doświadczenie w celu sprawdzenia poprawności tej interpretacji. W klasycznym eksperymencie obserwator widzi poruszający się pierścień lub kropkę mijającą stacjonarny błysk. W nowej wersji po błysku wędrująca kropka rozdwaja się w dwie odchodzące od błysku pod kątem 45°. Gdyby za efekt flash-lag odpowiadało opóźnienie od bodźca do reakcji, postrzegalibyśmy kropkę w tej pozycji, w której znajdowała się, gdy informacja dotarła do kory wzrokowej – na jednej lub drugiej skośnej trajektorii, a może na obu. Ale tak nie było. Uczestnicy tej odmiany doświadczenia za każdym razem dostrzegali kropkę dokładnie pośrodku pomiędzy nowymi torami ruchu, czyli w miejscu, w którym w ogóle się nie znalazła. Zupełnie jakby mózg policzył wektor wypadkowy – i pewnie rzeczywiście tak zrobił, uważa Eagleman.



Zjawisko to nazywa się zniekształceniem ruchowym (motion biasing) i jest kluczem do zrozumienia postdykcji. Trzeba przyjąć do wiadomości, że świadomy umysł postrzega rzeczywistość retrospektywnie: „teraz” już zaszło. Krótko po tej chwili mózg nadal przetwarza dane (na przykład ruch kropki już po błysku), by ustalić, co dokładnie się w niej wydarzyło. Gdzie była kropka w momencie błysku? Dodatkowe informacje dotyczące ruchu zniekształcają ostateczny werdykt, co odpowiada za powstanie iluzji: pojawienie się kropki tam, gdzie jej w ogóle nie było. Żeby było dziwniej, hipoteza Eaglemana podsuwa wyjaśnienie niemal identyczne z hipotezą „przewidującego” mózgu; w obu końcowa pozycja kropki jest efektem wysuwanego przez mózg przypuszczenia, gdzie kropka prawdopodobnie się pojawi. Różnica sprowadza się do tego, że według Eaglemana przypuszczenie wysuwane jest retrospektywnie, a nie z góry – nie mamy do czynienia z predykcją, lecz postdykcją.

Ale wróćmy do teraźniejszości. Zadajmy sobie pytanie: „Co się dzieje w tej chwili?”. Im węziej zdefiniujemy bieżącą chwilę, tym bardziej odpowiedź przyjdzie, po pierwsze, opóźniona, po drugie, błędna. Co równie ważne, odpowiedź jest w ogóle niepoznawalna – nie istnieje – aż do momentu postawienia pytania. W postdykcji mózg retrospektywnie otwiera 80-milisekundowe okno wokół zdarzenia, by zebrać wszystkie informacje z tego momentu. Ale to okno czasowe nie będzie stale otwarte, jak otwarty obiektyw kamery filmowej. Czas w umyśle nie jest ciągłym strumieniem 80-milisekundowych klatek czekających na obejrzenie. 80-milisekundowa klatka filmowa w mózgu pojawia się tylko w reakcji na sformułowane pytanie – na co dzień zaś tego rodzaju pytania zadajemy sobie bardzo rzadko. „Nie mamy takiej klatki, dopóki jej nie potrzebujemy” – tłumaczy Eagleman.

Filozofowie od tysiącleci zastanawiali się nad naturą czasu. Czy to płynąca nieprzerwanie rzeka, czy sznur nanizanych jak perełki momentów? Czy teraźniejszość to otwarte na stałe okno, które wisi nieruchomo nad tym strumieniem, czy też jest to tylko jedno teraz z szeregu kolejnych teraz, pojedyncza klatka w filmie? Która hipoteza jest poprawna: przesuwającego się pojedynczego momentu czy ciągu dyskretnych (oddzielnych) momentów? Ani jedna, ani druga, odpowiada Eagleman. Zdarzenie czy moment nie prezentuje się mózgowi a priori; nie czeka w nim, byśmy go spostrzegli. Tworzy się dopiero po tym, jak już minęło; wtedy, gdy mózg zatrzyma się, by je poskładać. „Teraz” istnieje tylko potem – i tylko dlatego, że zatrzymaliśmy się, by je powołać do życia.



Pewnego poranka pojawiłem się w laboratorium Eaglemana, by wziąć udział w eksperymencie Dziewięć kwadratów, który właśnie dopracowywał. David posadził mnie przed komputerem nieużywanym akurat przez doktoranta i uruchomił program. Ukazało się dziewięć dużych kwadratów, ułożonych w siatce trzy na trzy, jak w grze w kółko i krzyżyk. Jeden z nich był w innym kolorze niż reszta. Na polecenie Eaglemana przesunąłem kursor na ten właśnie kwadrat i kliknąłem. W tym momencie kolor „przeskoczył” na inny kwadrat. Przesunąłem kursor, znów kliknąłem, a kolor ponownie się przemieścił. I tak przez kilka minut ganiałem kolor po ekranie. Ale jak się okazało, była to dopiero rozgrzewka, początkowa faza eksperymentu, służąca oswojeniu się z przyjętym schematem. Za chwilę, dodał Eagleman, miałem przez krótki moment mieć wyraźne poczucie, jakby czas zaczął się cofać.

Zwykle gdy mówimy o percepcji czasu, mamy na myśli percepcję jakiegoś czasokresu. Jak długo pali się już czerwone światło i czy dzisiaj nie czekam dłużej niż zwykle? Kiedy wrzuciłem makaron do wrzątku – czy za chwilę nie zmarnuję obiadu? Ale są też inne aspekty czasu. Jednym z nich jest synchronia (jednoczesność) – poczucie, że dwa zdarzenia następują w tym samym momencie. Równie istotna, choć często pomijana, jest kolejność zdarzeń, czyli w zasadzie przeciwieństwo synchronii. Weźmy choćby dwa zdarzenia – błysk światła i dźwięk. Jeśli nie zachodzą jednocześnie, musiały nastąpić w jakiejś kolejności. W jaki sposób postrzegamy, które było pierwsze? To właśnie porządek czasowy.

Codziennie dokonujemy niezliczonych uporządkowań tego typu, z których większość odbywa się w skali milisekund i bez udziału świadomości. Nasze wyczucie przyczyny i skutku w dużej mierze polega na właściwym porządkowaniu czasowym poszczególnych zdarzeń. Naciskamy guzik przy drzwiach windy, a te zaraz potem się rozsuwają – czy może jednak otworzyły się wcześniej? W ukształtowaniu naszego postrzegania przyczynowości dużą rolę odegrał najprawdopodobniej dobór naturalny. Kiedy idziemy przez dżunglę i nagle dociera do nas trzask łamiącej się gałązki, opłaca się wiedzieć, czy zbiega się on z naszymi krokami – zatem zapewne sami go spowodowaliśmy – czy może pojawił się nieco wcześniej lub później, w którym to przypadku mógł go spowodować tygrys.

Oceny takie wydają się nam tak elementarne, że nawet słowo „ocena” zdaje się tu na wyrost; to jasne, że mózg wie, co było wcześniej, a co później. Jak mogłoby być inaczej? Ale eksperymenty Eaglemana z kropkami i błyskami wskazują, że skoro mózg może błędnie ujmować autentycznie jednoczesne zdarzenia, to być może błędnie odbiera też kolejność zdarzeń. „Wszystko to jest szokująco płynne – mówi Eagleman. – Odkrywamy właśnie, jak elastyczny jest zmysł czasu”. Weźmy na przykład taki eksperyment: siedzisz przed monitorem komputera i nasłuchujesz piknięcia. Tuż przed rozlegnięciem się dźwięku lub tuż po nim na ekranie pojawia się błysk. Twoim zadaniem jest wskazanie, co pojawiło się pierwsze, i oszacowanie, jaki odstęp dzielił oba zdarzenia. Nie mamy problemu z właściwą oceną tego i określeniem nawet tak krótkiego odstępu jak 20 milisekund (czyli jedna pięćdziesiąta sekundy). Ale wyobraźmy sobie, że powtarzasz całe doświadczenie, tyle że teraz nie pojawia się dźwięk, tylko sam naciskasz przycisk na klawiaturze – jesteś aktywny, nie bierny. Znów błysk pojawia się tuż przed naciśnięciem klawisza lub tuż po nim. Jeśli błysk pojawia się pierwszy, całkiem nieźle radzimy sobie z oceną czasu, jaki upłynął od niego do wciśnięcia klawisza. Ale jeśli błysk pojawia się po wciśnięciu klawisza, nasze oceny kompletnie zawodzą. Nawet jeżeli błysk dzieli całe 100 milisekund (jedna dziesiąta sekundy) od wciśnięcia klawisza, wydaje się nam, że nie było żadnego odstępu; naciśnięcie przycisku i błysk odczuwamy jako jednoczesne.

Eagleman zaprojektował to doświadczenie ze swoim byłym studentem Chessem Stetsonem, obecnie neuronaukowcem w California Institute of Technology (Caltech). Okazało się, że bezpośrednio po wykonaniu czynności (w tym wypadku wciśnięcia klawisza) człowiek przez 100 milisekund nie jest w stanie postrzegać różnic w kolejności występowania zdarzeń, wszystko zdaje się zachodzić jednocześnie. Decydującym czynnikiem jest osobiste zaangażowanie. Mózg łaknie sukcesów; zakłada występowanie skutków podjętych czynów. Człowiek coś robi – choćby wciska klawisz – i zakłada, że powoduje bezpośrednio następujące zdarzenia. „To tak, jakby po działaniu mózg przyciągał wszystko do siebie jak magnes i wykrzykiwał: Mnie należy to wszystko przypisać!” – mówi Eagleman. W zestawieniu z siłą tego magnesu prawdziwa sekwencja zdarzeń – ich porządek czasowy – rozpada się i jedna dziesiąta sekundy zostaje zredefiniowana jako czasokres zerowy.

Naginając w ten sposób czas, mózg wyświadcza nam dziwną, ale satysfakcjonującą przysługę: podbija nasze poczucie sprawczości, dając wrażenie, że mamy nieco więcej mocy niż w rzeczywistości. W 2002 roku neurobiolog Patrick Haggard wraz ze współpracownikami doszedł do podobnego wniosku po przeprowadzeniu doświadczenia, w którym ochotnicy obserwowali szybko przesuwającą się wskazówkę zegara. W dowolnie wybranym przez siebie momencie uczestnik eksperymentu wciskał klawisz i notował dokładną godzinę wskazywaną wówczas przez zegar. Niekiedy jednak zamiast tego uczestnik słyszał sygnał dźwiękowy i miał zanotować ten moment – był bierny (słuchał), a nie aktywny (naciskał). Czasami zaś warianty te były połączone i to losowo: uczestnik naciskał klawisz wydający dźwięk po 250 milisekundach i miał zanotować albo moment naciśnięcia przycisku, albo usłyszenia sygnału (nie da się uważnie śledzić ich obu). Haggard odkrył, że kiedy uczestnicy doświadczenia sami wywoływali dźwięk, wciśnięcie klawisza i rozlegnięcie się dźwięku wydawały im się bliższe siebie, niż było to w rzeczywistości: uważali, że wciśnięcie klawisza następowało nieco później (średnio około 15 milisekund), a dźwięk rozlegał się znacznie wcześniej (o mniej więcej 40 milisekund). Wydaje się, że spowodowanie zdarzenia przyciąga wzajemnie przyczynę i skutek w czasie. Zjawisko to Haggard określił mianem scalania intencjonalnego.

Ale jak mózg dokonuje tej sztuczki? Zdaniem Eaglemana mózg najprawdopodobniej żywi oddzielne przypuszczenia co do tego, kiedy nastąpi wciśnięcie klawisza i kiedy rozlegnie się dźwięk; utrzymuje dwie chronologie i zmienia ich wzajemną kalibrację. Tego typu kalibracja to chleb powszedni dla naszego mózgu. Stale zalewany danymi zmysłowymi, rejestrowanymi i przesyłanymi z różną prędkością różnymi szlakami nerwowymi, musi nieustannie składać je w spójny obraz zdarzeń i działań, przyczyn i skutków. Dedukując wstecz z sygnałów, musi ustalić, co zdarzyło się pierwsze, a co zaszło jednocześnie, co miało ze sobą związek, a co nie. Kiedy chwytamy rzuconą do nas piłeczkę tenisową, widok piłki lądującej w dłoni dociera do naszego mózgu szybciej niż wrażenia dotykowe, jednak doświadczamy obu strumieni danych jako jednoczesnych. Albo w ujęciu z drugiej strony: mózg otrzymuje dwa pakiety danych, jeden czuciowy, drugi wzrokowy, rozdzielone kilkumilisekundowym opóźnieniem. Skąd wie, że oba dotyczą tego samego zdarzenia?

Ponadto prędkość, z jaką docierają do mózgu informacje zmysłowe, może zmieniać się zależnie od okoliczności, więc mózg musi być zdolny modyfikować założenia co do momentu wydarzenia źródłowego. Powiedzmy, że wcześniej podrzucaliśmy piłkę tenisową na otwartej przestrzeni, a teraz wchodzimy do półmrocznego pomieszczenia. Neurony przetwarzają słabsze światło wolniej niż silne, toteż w pomieszczeniu dane wzrokowe na temat wykonywanej czynności docierają wolniej niż na zewnątrz. Musi to zostać uwzględnione w reakcji ruchowej, inaczej będziemy podrzucać i łapać piłkę jak niezdarne dziecko. Nasz mózg natychmiast kalibruje się zatem do nowych warunków: uznaje nową chronologię napływania informacji za bieżącą „normę” i odpowiednio dostosowuje reakcje. Tego typu rekalibracje odbywają się nieustannie w ciągu całego dnia, tak by mózg mógł stale podsuwać nam gładką interpretację rzeczywistości, mimo że zmieniamy swoje zajęcia, przenosimy się z jednego otoczenia w inne, przyspieszamy czy zwalniamy.

Kiedy czynność (wciśnięcie klawisza) i jej skutek (błysk światła) pozornie zbliżają się do siebie w czasie albo kiedy w ogóle nie odnotowujemy dzielącego je opóźnienia, doświadczamy właśnie rekalibracji, jak twierdzi Eagleman. Generalnie mózg oczekuje, że nasze reakcje ruchowe wywołają natychmiastowe skutki, bez jakichkolwiek opóźnień. Kiedy rozpoznaje jakieś zdarzenie spowodowane naszym własnym działaniem – czy ściślej: jeśli zdarzenie następuje w ciągu jednej dziesiątej sekundy po wykonaniu przez nas jakiejś akcji – rekalibruje się i oznacza zdarzenie takim samym stemplem czasowym, jaki ma działanie: momentem zero. Przyczyna i skutek stają się jednoczesne. Jedna dziesiąta sekundy to krótki czas, ale nie aż tak krótki, by był zaniedbywalny i by w innych sytuacjach nie można było go świadomie rejestrować. Wygląda więc na to, że mózg uznaje, iż w pewnych sytuacjach świadome myślenie nie leży w naszym interesie.



Występowanie tej iluzji otwiera jednak drzwi dla innych, jeszcze dziwniejszych złudzeń. Jeśli przez rekalibrację nasz mózg może postrzegać skutek i przyczynę jako zachodzące jednocześnie, być może da się go oszukać jeszcze bardziej i sprawić, by zaczął postrzegać skutek przed przyczyną. Eagleman wraz ze Stetsonem i dwojgiem współpracowników zaprojektowali doświadczenie pozwalające to sprawdzić. Ponownie ochotnicy wciskali klawisz wywołujący pojawienie się błysku, ale tym razem wprowadzono 200 milisekund (jedną piątą sekundy) opóźnienia od wciśnięcia klawisza do pojawienia się światła. Uczestnicy doświadczenia nadal nie zauważali tego opóźnienia (zaczynali je dostrzegać dopiero, gdy trwało powyżej 250 milisekund); nadal byli przeświadczeni, że wciśnięcie klawisza i błysk są jednoczesne. Nasz mózg w kółko robi takie sztuczki z przyczynowością. Kiedy na przykład siadamy do klawiatury i wciskamy klawisz z dowolną literą, mija około 35 milisekund, zanim dostrzeżemy ją na ekranie – opóźnienia tego jednak nie rejestrujemy. (Eagleman zmierzył je, projektując swoje doświadczenie z odwróconą przyczynowością, po to by wyeliminować jego wpływ).

Kiedy zaś badani przyzwyczaili się do tego opóźnienia, było ono eliminowane – błysk pojawiał się dokładnie w momencie wciśnięcia klawisza. Wówczas działo się coś niesamowitego: ochotnicy mieli poczucie, że błysk nastąpił, zanim nacisnęli klawisz. Skoro ich mózgi skalibrowały się tak, że postrzegały opóźniony błysk i wciśnięcie klawisza jako zachodzące jednocześnie, to błysk pojawiający się wcześniej niż oczekiwany był uznawany za uprzedni w stosunku do wciśnięcia klawisza. Przyczyna i skutek uległy odwróceniu, czas popłynął wstecz – a przynajmniej został odwrócony czasowy porządek zdarzeń.

Od tamtej pory Eagleman opracował prostszą wersję tamtego eksperymentu: Dziewięć kwadratów, którą właśnie testowałem na sobie. Znów kliknąłem w kwadrat, a ten zmienił kolor, który przeskoczył na kolejne pole, w które też kliknąłem. Wiedziałem, że od kliknięcia do zmiany koloru upływa 100 milisekund, ale tego nie dostrzegałem; fakt, że było to moje kliknięcie – przez co mój mózg uznawał się za sprawcę tego, co następowało dalej – sprawiał, że opóźnienie stawało się przezroczyste. Toteż kiedy po kilkunastu klikach opóźnienie zostało wyłączone, nie zauważyłem tego. Dostrzegłem za to coś innego: ku mojemu oszołomieniu, tuż przed tym, zanim kliknąłem myszą, kolor kwadratu nagle przeskakiwał w miejsce, w które dopiero planowałem go posłać.

Było to, najdelikatniej mówiąc, rozstrajające. Wyglądało to tak, jakby komputer zgadywał mój kolejny ruch i wykonał go za mnie. Wykonałem test kilka razy, by upewnić się, że to, czego właśnie byłem świadkiem, naprawdę się zdarzyło. Ale za każdym razem było tak samo: kiedy właśnie zbierałem się, by przesunąć kursor, komputer mnie uprzedzał, kolorowy kwadrat sam się przesuwał, tam gdzie zamierzałem go posłać. Wiedziałem, że tak będzie się dziać, ale i tak działo się to raz za razem. Doświadczenie było tak wyraźne, przemieszczenie kolorowego kwadratu w tak oczywisty sposób oderwane od mojego zbliżającego się kliknięcia, że gdy tylko zauważałem ruch kwadratu, zacząłem próbować powstrzymać swój palec przed kliknięciem, co rzecz jasna było przyczynowo niemożliwe: kwadrat już się przemieścił, co oznaczało, że już go przesunąłem, co oznaczało, że próbowałem powstrzymać zrobienie czegoś, co już zrobiłem. Skoro więc nie mogłem powstrzymać kliknięcia i skoro już to zrobiłem, naciskałem przycisk. Do tej pory badania Eaglemana frapowały mnie tak, jak mogłaby frapować przejażdżka na karuzeli w parku rozrywki, ale w tym ostatnim poczułem się, jakbym nagle wpadł przez szparę do innego wymiaru.

Po jednym z wykładów Eaglemana na temat przedstawionego wyżej zjawiska na uniwersytecie podeszło do niego osobno dwóch słuchaczy i opisało dość dziwne zdarzenie z codziennego życia. Na kampusie uczelni uruchomiono nowy system łączności telefonicznej, który zachowywał się nietypowo: kiedy wybierało się numer na klawiaturze, telefon zaczynał dzwonić do rozmówcy tuż przed wciśnięciem ostatniego guzika. Jak to możliwe? Eagleman podejrzewał, że iluzja powstawała wskutek tego, iż dzwoniący przerzucał się z klawiatury komputerowej, mającej 35 milisekund opóźnienia, na telefoniczną, mającą znacznie mniejsze opóźnienie.



Iluzoryczne odwrócenie przyczynowości może nas szokować, ale wynika z zupełnie normalnego mechanizmu przystosowawczego związanego z percepcją rzeczywistości. W sytuacji, kiedy do mózgu stale docierają z różną prędkością różne dane zmysłowe, jedynym sposobem właściwego uporządkowania kolejności zdarzeń i odpowiedniego powiązania przyczyn i skutków jest ciągła rekalibracja. Z kolei najszybszym sposobem skalibrowania chronologii nadchodzących sygnałów jest interakcja ze światem zewnętrznym. Powodując zdarzenie, czynimy je przewidywalnym; skutek powinien pojawić się od razu po działaniu. Narzucamy w ten sposób definicję symultaniczności swojemu doświadczeniu zmysłowemu – punkt odniesienia, moment zero, względem którego możemy oceniać porządek czasowy innych powiązanych danych. „Za każdym razem, kiedy coś kopniemy czy w coś stukniemy, mózg zakłada, że cokolwiek dzieje się bezpośrednio po tym, jest równoczesne – tłumaczy Eagleman. – Narzucamy światu jednoczesność”. Działać to oczekiwać, a oczekiwać to porządkować w czasie.

Przyjęcie tej perspektywy doprowadziło go do sformułowania jednej z najbardziej niecodziennych teorii. Przypomnijmy raz jeszcze, że mózg musi dochodzić do ładu z różnego typu opóźnieniami: jasny błysk zostaje szybciej zarejestrowany przez neurony niż mniej intensywne światło z tego samego źródła; czerwone światło ma pierwszeństwo przed zielonym, a one oba przed niebieskim. Jeśli popatrzymy na coś, co zawiera trzy wymienione kolory, na przykład na amerykańską flagę rozłożoną na trawniku przed domem, tworzenie się w naszym mózgu obrazu będzie nieco rozciągnięte w czasie, a skala tego rozciągnięcia będzie różna zależnie od tego, czy stoimy w słońcu czy w cieniu. W jakiś sposób mózg uznaje jednak różne strumienie danych napływające w różnym czasie jako pochodzące z tego samego źródła. Skąd neurony położone dalej w kaskadzie przetwarzania „wiedzą”, który impuls był pierwszy albo że informacje o trzech kolorach należy ze sobą powiązać? W jaki sposób system uczy się, że czerwony zawsze pojawia się przed zielonym, a ten przed niebieskim i że sygnał „czerwony–potem zielony–potem niebieski” oznacza, że dane wzięły się równocześnie z jednego zdarzenia? Gdyby było inaczej, postrzegalibyśmy flagę jako strumień wyłaniających się barw – najpierw czerwone paski, potem niebieskie pole z gwiazdkami, a na końcu trawnik. Czysta psychodelia.

Żeby tworzyć spójne doświadczenie, mózg musi mieć sposób na okresowe rekalibrowanie strumieni wzrokowych i ustawianie „czasu zero”. Eagleman uważa, że w osiągnięciu tego celu może pomagać mruganie. Rzecz jasna mruganie przynosi też korzyść w postaci utrzymania wilgotności gałek ocznych, ale skutkuje też cyklicznym „włączaniem” i „wyłączaniem” światła. W pierwszej chwili po powrocie światła zmysły mogą doświadczać czerwono-zielono-niebieskiego rozmycia. Jednak dzięki wielokrotnym powtórzeniom – tysiącom dziennie – mózg uczy się, że czerwono-zielono-niebieska rozciągłość czasowa rzędu kilkudziesięciu milisekund odpowiada jednoczesności. Przyzwyczailiśmy się myśleć o mruganiu jak o czynności niemal biernej, tymczasem może trzeba na nie spojrzeć jak na aktywne działanie, równie celowe jak wciśnięcie guzika, wywarcie naszej woli na świecie wzrokowym. Jest to mechanizm treningu zmysłów, twardy reset. Jednoczesność powstaje nie dlatego, że zdarzenia docierają do nas jako równoczesne, lecz dlatego, że zmieniamy je w takie w naszych oczach. Mrugnięcie oznacza: „Nazywam to «teraz»”, a wszystkie działania i doznania, które następują tuż potem, organizują się wokół tej deklaracji: To jest teraz. To jest teraz. To jest teraz.





Pewnego razu zaproszono mnie, abym wziął udział w organizowanej we Włoszech dyskusji panelowej. Miałem zabrać głos jako ostatni, więc spędziłem całe popołudnie, przysłuchując się wypowiedziom innych panelistów, z których wszyscy byli Włochami i mówili po włosku, czyli w języku mi nieznanym. Słowa fruwały wokół mnie jak kolorowe ptaki. Od czasu do czasu, gdy wyglądało na to, że ktoś powiedział coś zabawnego lub szczególnie ciekawego, kiwałem głową z uznaniem, zupełnie jakbym rozumiał, o co chodzi. Wyobrażałem sobie, że tak musi czuć się Pluton na skraju naszego Układu Słonecznego, obserwujący z daleka iskrę Słońca i myślący, o ile przyjemniej byłoby być razem z planetami wewnętrznymi.

Po czwartym lub piątym mówcy dostrzegłem leżące na stole przede mną słuchawki. Prelekcje były tłumaczone symultanicznie z włoskiego na angielski przez osobę w szklanej budce, którą zauważyłem teraz w rogu sali. Przekład pomógł, do pewnego stopnia – w słuchawkach na uszach byłem w stanie zrozumieć, że obecny mówca, filozof uniwersytecki, łączył w jakiś sposób Charlesa Darwina z fizyką Newtonowską. Albo wykładowca się plątał, albo też temat mnie przerastał, albo jedno i drugie. Zresztą tłumaczka też się poddawała. Co jakiś czas w słuchawkach zapadała cisza, w której dało się niemal namacalnie odczuć, jak młoda lingwistka biedzi się, by zrozumieć, o co chodzi. Kiedy ponownie spojrzałem na budkę, dostrzegłem dwie osoby. Niebawem głos młodej kobiety w słuchawce zmienił się w głos młodego mężczyzny, który przekładał włoski na angielski szybciej i składniej.

Kiedy przyszła moja kolej, dwie lub trzy osoby założyły na głowy swoje słuchawki, co napełniło mnie złymi przeczuciami. Przeprosiłem, że nie mówię po włosku, i rozpocząłem wykład, wypowiadając się powoli i wyraźnie w poczuciu, że pomoże to tłumaczowi. Wkrótce jednak zorientowałem się, że popełniłem błąd: mówiąc o połowę wolniej niż zwykle, wydłużałem znacznie czas wykładu, a ten musiał się przecież zmieścić w 45 minutach. Postanowiłem więc na bieżąco modyfikować swoją prelekcję, omijając przykłady, skracając przejścia między różnymi zagadnieniami i wycinając całe fragmenty. W efekcie wykład brzmiał coraz mniej sensownie nawet w moich uszach. Spojrzenie osób ze słuchawkami na głowie było równie puste jak wzrok reszty audytorium.

W 1963 roku francuski psycholog Paul Fraisse opublikował książkę Psychologie du temps (Psychologia czasu), zawierającą przegląd i podsumowanie wyników badań nad czasem przeprowadzonych w ciągu niemal stu lat. Dzieło to było pierwszym w całości poświęconym temu zagadnieniu i odnosiło się do każdego chyba aspektu związanego z percepcją czasu, w tym chronologii zdarzeń oraz subiektywnej oceny czasu trwania teraźniejszości – którą Fraisse, po analizie wielu badań, zdefiniował jako „czas wystarczający do wypowiedzenia zdania złożonego z 20–25 sylab”, czyli obejmujący najwyżej około 5 sekund. Moja osobista teraźniejszość nie mogła być wtedy krótsza ani wydawać się dłuższa. Fraisse uważał, że wiele naszych odczuć i percepcji dotyczących czasu „bierze się z wywołanej nim frustracji. Czas albo wymusza opóźnienie w zaspokajaniu naszych obecnych pragnień, albo zmusza nas do przewidywania kresu trwającej aktualnie radości. Poczucie czasokresu kształtuje się więc na podstawie porównania tego, co jest, z tym, co będzie”. W szczególności nuda „to uczucie, które rodzi się wskutek niezbiegnięcia się dwóch czasokresów” – tego, w którym utknęliśmy, i tego, w którym chcielibyśmy być. To trochę inna wersja Augustyńskiej „rozciągłości samego umysłu”. W miarę rozwijania tych kwestii byłem aż nadto świadomy narastającego znudzenia moich słuchaczy. Powinienem czuć się jak Słońce, które wylewa promienie wiedzy na audytorium. Ale wciąż byłem Plutonem, na którego astronomowie zerkali z odległych planet przez teleskopy i dumali, cóż też począć z tym peryferyjnym, lodowatym, obcym ciałem.



Wieczorem tego samego dnia, podczas kolacji wydanej dla panelistów, miałem okazję poznać mojego tłumacza Alphonse’a. Był doktorantem na wydziale lingwistyki, płynnie mówiącym po francusku, portugalsku i angielsku. Wysoki i szczupły, ciemnowłosy, w okularach o okrągłych oprawkach, kojarzył mi się z włoskim wcieleniem Harry’ego Pottera.

Zgodziliśmy się co do tego, że „tłumaczenie symultaniczne” to oksymoron. Języki różnią się między sobą składnią i szykiem zdań, co wyklucza przekład „słowo w słowo”. Tłumacz wciąż buforuje coś przed słuchaczem: słyszy coś, co brzmi jak kluczowe słowo czy sformułowanie, i musi zachować je w myślach, aż dalsza część zdania nada mu sens, co pozwoli zacząć je przekładać, podczas gdy mówca przechodzi już do kolejnej kwestii. Jeśli jednak tłumacz odczekuje zbyt długo, powstaje ryzyko, że zapomni pierwotne sformułowanie albo zgubi sens wywodu. Tłumaczenie „symultaniczne” sugeruje aktywność przebiegającą wyłącznie w teraźniejszości, ale tak naprawdę jest to nieustające ukazywanie zawartości pamięci w taki sposób, by wydawała się przejrzysta.

Szczególnych trudności przysparza przekładanie między językami należącymi do różnych grup, stwierdził Alphonse, na przykład tłumaczenie z niemieckiego na francuski jest trudniejsze niż z włoskiego na francuski albo z niemieckiego na łacinę. W tych dwóch ostatnich językach czasownik zwykle pojawia się pod koniec zdania i tłumacz często musi czekać do jego końca, zanim zrozumie sens i będzie mógł podjąć próbę jego przełożenia. Z kolei tłumacząc na francuski, w którym czasowniki występują zwykle na początku zdania, tłumacz może czekać albo zgadywać, dokąd ono zmierza.

Powiedziałem mu, że spotykam się z tym samym problemem, posługując się samym angielskim. Podczas przeprowadzania wywiadów długo korzystałem z magnetofonu, by nie uronić ani słowa rozmówcy. Ale zyskując na dokładności, traciłem na czasie: przepisanie godzinnego wywiadu zajmowało mi jakieś 4 godziny, które nierzadko dawały mi zaledwie kilka użytecznych stwierdzeń czy zdań wartych zacytowania. Ręczne sporządzanie notatek nie było lepsze: mam fatalny charakter pisma, a już szczególnie, gdy się spieszę. Czasem, gdy rozmawiam przez telefon, mogę pisać na komputerze, słuchając rozmówcy; dzięki temu jest przynajmniej czytelniej. Jednak piszę na klawiaturze wolniej, niż mówi przeciętny rozmówca. Przeglądając sporządzone w ten sposób notatki, trafiłem kiedyś na następujący zapis: „Gdy coś dziwnego na to, masz szybszą”.

W tym wypadku miałem szczęście, bo pamiętałem oryginalne zdanie i natychmiast poprawiłem karkołomną konstrukcję. Udzielający wywiadu powiedział: „Gdy coś dziwnego się dzieje, szybciej na to reagujesz”. Analizując fragment po fragmencie, domyśliłem się, skąd wziął się błąd. Zacząłem jak należy, wyłapując pierwsze słowa „Gdy coś dziwnego”. Ale mój rozmówca mówił zbyt szybko i zaraz się pogubiłem. Postanowiłem więc zapamiętać zasadniczy aspekt tego, co właśnie mówił („dzieje się”), i zanotować to za chwilę. Niczym wprawny żongler podrzuciłem te słowa na chwilę (tzn. do pamięci krótkotrwałej), by potem znów je złapać. W tym czasie zanotowałem zaś kolejne słowa, które usłyszałem („na to”). No a potem dopisałem te nieliczne, które „spadły” z pamięci krótkotrwałej („masz szybszą”). Wszystko to działo się bez udziału świadomości, w czasie potrzebnym do wypowiedzenia krótkiego zdania, wielokrotnie w ciągu naszej godzinnej rozmowy. To cud, że w ogóle udało mi się zapisać cokolwiek sensownego. (Być może poszłoby mi lepiej, gdybym zastosował patent Alphonse’a i zapisywał kluczowe frazy, a nie starał się je zapamiętać).

Według Alphonse’a tłumacz przypomina kogoś, kogo zapewne rozpoznałby Augustyn – osobę rozciągniętą między przeszłością a przyszłością, między pamięcią a przewidywaniem. Alphonse oceniał, że przeciętny tłumacz może radzić sobie z opóźnianiem swego „symultanicznego” przekładu od 15 sekund nawet do minuty. Im lepszy tłumacz, tym dłuższe możliwe opóźnienie – tym więcej informacji może utrzymać w głowie przed podaniem przekładu. Przed niektórymi wydarzeniami tłumacz może przygotowywać się trzy, cztery dni, przyswajając sobie specyficzny żargon, z jakim może mieć do czynienia. Alphonse stwierdził, że gdy wszystko idzie dobrze, tłumaczenie na żywo przypomina trochę surfowanie. „Trzeba jak najmniej zastanawiać się nad poszczególnymi słowami, a dać się porwać fali, słuchać rytmu i się nie zatrzymywać. Inaczej człowiek zostaje w tyle, traci czas i się gubi”.



Spójrzmy choćby na to zdanie, które właśnie się zaczęło, teraz robi się coraz dłuższe, ponieważ zawiera coraz więcej słów i zdań podrzędnych, a tu wreszcie się kończy. Jego stworzenie zajęło mi kilka sekund, a dojście do tego, by przelać je na papier, mogło zająć aż kilka lat. Ale ty czytasz je może przez 2 sekundy – czyli na tyle mało, że ledwie rejestrujesz jego przeczytanie czy wydatkowanie na to jakiegoś czasu. W pewnym sensie to jest właśnie teraźniejszość.

Ale oczywiście, formalnie rzecz biorąc, tak nie jest. W tym krótkim czasie zachodzi bowiem wiele procesów kognitywnych, choć mózg – czy może raczej umysł, nie zawsze jest bowiem jasne, który z nich – zadaje sobie sporo trudu, by to ukryć przed naszą świadomością. W trakcie czytania nasze oczy mimowolnie skaczą po stronie, by z góry uchwycić dalsze słowa i ponownie przeczytać wcześniejsze. Badania pokazują, że nawet 30 procent czasu przeznaczanego na lekturę poświęcamy na powtórne czytanie słów. Eliminując te „regresje”, na przykład używając zakładki do zasłaniania przeczytanego już tekstu, można znacznie zwiększyć tempo czytania – jeśli wierzyć reklamom niektórych kursów szybkiego czytania, rzecz jasna.

W swojej książce Mindworks: Time and Conscious Experience niemiecki psycholog i neurobadacz Ernst Pöppel opisuje eksperyment, który przeprowadził na sobie w celu wykazania, że czytanie jest procesem nieciągłym. Wybrał fragment autorstwa Sigmunda Freuda dotyczący podświadomości:



W miarę jak Pöppel czytał, specjalne urządzenie śledziło ruchy jego oczu, rejestrując, gdzie dokładnie patrzy i jak długo. Na tej podstawie badacz sporządził wykres przybliżonego ruchu gałek ocznych: słupek wznosi się w miarę, jak czyta się pierwszą linijkę tekstu od lewej do prawej, i opada, gdy po dojściu do końca linijki zaczyna się czytać kolejną. Choć czytający ma poczucie, że czyta płynnie, ruchy jego oczu tego nie potwierdzają. Wzrok podąża zgodnie z pewnym powtarzalnym wzorcem, zatrzymując się na dwie lub trzy dziesiąte sekundy, kiedy przyswajany jest sens, i przeskakując do kolejnego punktu.



Następnie Pöppel postanowił przeczytać coś nieco bardziej wymagającego; wybrał mniej więcej tej samej długości fragment z Krytyki czystego rozumu Immanuela Kanta. Zwiększona trudność tekstu uwidocznia się na wykresie: przyswojenie każdej linijki Kanta zajęło Pöppelowi niemal dwa razy tyle czasu co przyswojenie analogicznej porcji rozważań Freuda, a jego oczy robiły przystanki na wchłonięcie informacji mniej więcej dwukrotnie częściej.



Na koniec Pöppel zarejestrował swoją próbę czytania chińskiego – języka, którym, jak zaznaczył, „autor niestety nie posługuje się w żadnym stopniu”. Z wykresu można odczytać, że poświęcił kilka sekund, próbując rozszyfrować jeden czy dwa znaczki, ale gdzieś w dwóch trzecich przegryzania się przez pierwszą linijkę zrezygnował i przeskoczył na sam koniec:



Pöppel zmierza do powiedzenia, że to, czego doświadczamy często jako „teraz”, roi się w istocie od różnych czynności umysłowych – sylabizowania, ruchów sakkadowych oczu, wyłuskiwania sensu – do których nie mamy pełnego dostępu introspektywnego. Co więcej, jak stwierdził, buzująca aktywność każdego takiego momentu jest doskonale zorganizowana; odczytywanie kolejnych sylab i ruchy oczu od jednego słowa do kolejnego są zsynchronizowane „jak pociągi w rozkładzie jazdy”. Ale jak?

W 1951 roku psycholog z Harvardu Karl Lashley odniósł się do związku między czasem a językiem w klasycznym już artykule The Problem of Serial Order in Behavior. Lashley zauważył, że aby słowa niosły znaczenie, muszą występować w określonej kolejności. Ciąg słów „wlazł płotek na kotek” niewiele znaczy, ale przearanżowany we „wlazł kotek na płotek” staje się zrozumiały. Jak zauważył mój tłumacz z Włoch, języki różnią się między sobą regułami składni; w angielskim przymiotnik stoi zwykle przed rzeczownikiem, do którego się odnosi (yellow jersey), podczas gdy we francuskim jest na odwrót (maillot jaune). Zasady te są elastyczne, wynikają z umowy społecznej i z czasem mogą się zmieniać, niemniej w każdym języku kolejność występowania słów jest istotna: niesie określone znaczenie.

Na ogół jednak w ogóle nie zastanawiamy się nad składnią. Wszystko „składa się” samo w skali czasowej, która umyka naszej świadomości. (Nasz mózg wykazuje tak wielką chęć znajdowania porządku, że pewnie niejeden czytelnik, który trafił wyżej na „Wlazł płotek na kotek”, mógł odczytać zdanie w zamierzonym szyku, nie zauważając przestawionych słów). A czasem plączemy kolejność. Lashley zauważył, że kiedy pisze na maszynie, często zamienia kolejność liter w słowach, na przykład thses zamiast these albo warpid riting zamiast rapid writing (pisząc to zdanie, sam zamieniłem kolejność liter w jednym ze słów1). Warto zwrócić uwagę, że są to błędy przewidywania: litera czy nawet słowo, które powinno się pojawić później, występuje wcześniej, jak gdyby oko umysłu (z braku lepszego terminu) zerkało już za bardzo do przodu, co rozproszyło stukające w klawiaturę palce. W jaki więc sposób realizujemy poprawny porządek czasowy bez zwracania na to uwagi? Lashley uznawał to „za najważniejszy i zarazem najbardziej ignorowany problem psychologii mózgu”.

Według Pöppela Lashley miał tu na myśli, choć nie ujął tego wprost, mechanizm zegarowy. „Wstawianie czy łączenie ze sobą słów we właściwych miejscach zdania zgodnie z mentalnym planem odbywa się za sprawą zegara – pisze Pöppel. – Ten mózgowy zegar dba o to, by wszystkie funkcje administracyjne, wszystkie obszary mózgu zaangażowane w porządkowanie ciągów słów, działały w zsynchronizowany sposób, tak by poszczególne czynności następowały we właściwych momentach w kontekście ogólnego planu”. Istnienie tego mózgowego zegara to „warunek wstępny wyrażania myśli za pośrednictwem odpowiednio zestawionych słów”. Bez tego nie moglibyśmy się wysławiać.



„Wszystkie złożone zachowania wiążą się z czasem – zauważył Dean Buonomano, neuronaukowiec z University of California w Los Angeles, zaraz na naszym pierwszym spotkaniu. – Nie pojmiemy w pełni, w jaki sposób mózg odnajduje się w świecie, bez zrozumienia, jaką rolę odgrywa w tym komponent czasowy”.

Buonomano jest jednym z nielicznych naukowców badających czas psychiczny w zakresie milisekundowym; wiele prac pisał wraz z innymi specjalistami w tej dziedzinie, w tym z Davidem Eaglemanem. Interesuje się związkami naszego codziennego doświadczania czasu z aktywnością neuronów w mózgu czy wręcz wyłanianiem się czasu z tej aktywności. Neuronauka, jak mówił, jest nową specjalnością, która zajmuje się rozszyfrowywaniem szczególnego rodzaju łamigłówek, takich jak sposób interpretowania przez mózg informacji przestrzennych. Potrafimy na przykład odróżnić pionową linię od prawie pionowej dzięki konkretnym neuronom w korze mózgu, które reagują tylko na określone położenie linii w przestrzeni, co odkryto jeszcze w latach sześćdziesiątych ubiegłego wieku. Punkty w przestrzeni odpowiadają rozkładowi neuronów w siatkówce oka nieco podobnie do tego, jak nuty odpowiadają rozkładowi klawiszy fortepianu. Ale jeśli zapytamy neuronaukowców, dlaczego potrafimy stwierdzić, że jedna kreska pozostawała na ekranie dłużej niż inna, zapewne zamilkną, zaskoczeni.

„Myślę, że czas jest zaniedbywany, ponieważ nauka nie dojrzała jeszcze do tego, by badać jego wysublimowaną naturę” – tłumaczy Buonomano. Samo napomknięcie o czasie może sprowokować serię definicji, zastrzeżeń i uściśleń. „To dość zabawna cecha naszej dziedziny – dodaje. – Nikt do końca nie potrafi określić, o czym właściwie rozmawiamy”.

Spotkaliśmy się przy wejściu do kawiarni, a następnie okoloną palmami aleją przeszliśmy przez kampus do jego biura. Fascynacja Buonomana czasem rozpoczęła się od tego, że dostał na ósme urodziny stoper od dziadka, fizyka. Zaczął używać tego urządzenia niemal obsesyjnie, mierząc trwanie różnych zadań, które sobie wyznaczał, na przykład ułożenia puzzli albo przejścia kilku przecznic. Kiedy na łamach pisma naukowego „Neuron” ukazał się jego artykuł poświęcony mózgowym mechanizmom czasu, na okładkę trafiło zdjęcie właśnie tego stopera.

Buonomano podkreśla, że kiedy mówimy o czasie milisekundowym, warto pamiętać o odróżnianiu porządku czasowego, czyli chronologii, od czasokresu poszczególnych zjawisk lub zdarzeń, czyli czasu ich trwania. Sprawy te, choć osobne, subtelnie wpływają na siebie. Najłatwiej chyba wytłumaczyć to na przykładzie alfabetu Morse’a. Opracowany w latach trzydziestych XIX wieku na potrzeby telegrafów, alfabet ten składa się z sekwencji znaków – kropek i kresek – oraz przerw między nimi. Współczesny międzynarodowy kod Morse’a ma pięć składowych lingwistycznych: kropkę, kreskę (powinna trwać przynajmniej tyle, co trzy kropki), odstęp ciszy (trwający jedną kropkę) między znakami w obrębie litery, a także odstęp między literami (trwający tyle co trzy kropki) i odstęp między słowami (siedem bezgłośnych kropek). Żeby nadawać lub odbierać informacje przekazywane kodem Morse’a, konieczne jest więc prawidłowe określanie chronologii występowania poszczególnych sygnałów oraz właściwe odczytywanie czasu trwania każdego z nich. Zmiana kolejności znaków w obrębie ciągu



A złe odczytanie czasu trwania środkowego znaku w ciągu:



Doświadczony radiotelegrafista może nadać 40 słów w ciągu minuty; rekord to ponad 200 słów na minutę. Przy tak prędkim nadawaniu kropka może trwać od 30 milisekund (czyli około trzech setnych sekundy) do zaledwie 6 milisekund (czyli sześciu tysięcznych sekundy). „Wall Street Journal” opublikował kiedyś wywiad z Chuckiem Adamsem, emerytowanym astrofizykiem i radiotelegrafistą, który w wolnym czasie tłumaczył powieści na kod Morse’a. Po pojawieniu się przygotowanej przez niego wersji Wojny światów H.G. Wellsa (w tempie stu słów na minutę) otrzymał maila od niezadowolonego słuchacza, narzekającego, że Adams wciąż robi zbyt długie przerwy między słowami – trwające osiem, a nie siedem standardowych kropek. Mężczyznę irytował okres trwający, przy prędkości nadawania Adamsa, dwanaście tysięcznych sekundy.

By rozpoznać tak krótkie okresy, i to nie raz, ale setki czy wręcz tysiące razy na sekundę, trzeba być obdarzonym doskonałym zmysłem detekcji czasokresu. Pöppel miał więc rację: język wymaga zegara. Ale gdzież się on znajduje i jak działa? Buonomano przestrzega, by nie myśleć o zegarze milisekundowym literalnie; modele służące przedstawieniu działania umysłu bardzo często są uproszczone i nie oddają prawdziwej złożoności pracy neuronów. Najczęściej podawanym wyjaśnieniem tego, w jaki sposób oceniamy czasokresy, jest tzw. model rozrusznik–akumulator (pacemaker-accumulator), zgodnie z którym w naszym mózgu znajduje się coś w rodzaju zegara, na przykład grupa neuronów wyładowujących się w regularnym tempie, których wzbudzenia czy „tyknięcia” są w jakiś sposób zbierane i przechowywane. Kiedy nazbiera się określona liczba tyknięć, powiedzmy trwająca 90 sekund, w głowie pojawia się nam myśl, że czerwone światło, na którym stoimy, trwa za długo.

Jednak świat neuronów nie jest taki schludny i uporządkowany. „Metafory z codziennego życia trudno odnosić do rzeczywistości mózgu” – mówi Buonomano. Uważa on, że zegar milisekundowy nie jest czymś tak wyraźnie wyodrębnionym jak grupa określonych komórek mózgowych. Znacznie prawdopodobniejsze jest, że odmierzanie czasu w tej skali jest procesem rozproszonym w wielkiej sieci neuronów nieskupionych w żadnym konkretnym miejscu. „Określanie czasokresów jest tak fundamentalnym aspektem przetwarzania, że nie sądzę, by było przypisane do jakiegoś głównego zegara – mówi. – Nie potrzeba nam takiego naczelnego zegara. To nie byłoby bezpieczne rozwiązanie”.

Kiedy do mózgu dociera bodziec – na przykład kropka w kodzie Morse’a pobudza nerw słuchowy lub nasze oko zarejestruje jasny błysk – wywołuje ciąg elektrycznych pobudzeń wśród neuronów. Sygnał przekazywany jest przez niewielkie szczeliny między nimi (synapsy) za pośrednictwem chemicznych neuroprzekaźników; powodują one „odpalanie” kolejnego neuronu i przekazanie przez niego własnego sygnału elektrycznego. Wyobraźmy tu sobie naukowca, który rzuca klucz do swojego kolegi stojącego na drugim końcu korytarza. Wzbudzenie neuronu po drugiej stronie synapsy, jego wyładowanie i powrót do stanu wyjściowego zajmuje 10–20 milisekund. Jeśli w tym czasie dotrze do niego kolejny impuls, zastanie go w zmienionym stanie pobudzenia. Karl Lashley pisał, że proces ten najlepiej jest ilustrować przez „porównanie mózgu do tafli jeziora”. Bodziec powoduje powstanie sygnału, który przemieszcza się przez sieć neuronów, tworząc, tak jak kamień wrzucony do jeziora, „zmarszczki” kolejnych pobudzeń. Następnie nadchodzi kolejny sygnał, wywołujący kolejne zmarszczki na już zmąconej powierzchni, itd. Coś w tym rodzaju stale odbywa się w mózgu. Neurony nie czekają bezczynnie, aż wreszcie przyjdzie jakaś kropka Morse’a i pobudzi je do działania – są aktywne przez cały czas, przesyłając impulsy, krótko odpoczywając i znów przesyłając. „Nowe dane nigdy nie trafiają do systemu statycznego czy wyciszonego, lecz zawsze do systemu aktywnie pobudzonego i zorganizowanego” – pisał Lashley.

Wspomniane zmarszczki są efemeryczne, utrzymują się najwyżej kilkaset milisekund, mówi Buonomano. Mimo to istnieje pewien krótki okres, kiedy sieć przechowuje informację o tym, co się właśnie stało. Dwa stany sieci współistnieją: pierwszy, będący odbiciem aktywności wywołanej najnowszym bodźcem, oraz drugi, będący krótkotrwałą pozostałością po poprzednim, co Buonomano nazywa stanem ukrytym. Jest to rodzaj chwilowej pamięci – oraz istota zegara milisekundowego. Zestawienie dwóch stanów – kolejna obecność, nieobecność lub liczba skoków pobudzeniowych w podzbiorze neuronów – pozwala określić, ile czasu upłynęło między nimi. Zegar tego typu jest więc nie tyle licznikiem, ile wykrywaczem wzorców, porównującym kolejne „zdjęcia” układu zmarszczek na tafli jeziora i przetwarzającym informację przestrzenną w czasową: nałożenie na siebie stanu A i stanu G wskazuje, że upłynęło między nimi 100 milisekund; różnica między stanem D i stanem Q wskazuje na 500 milisekund itd. Przeprowadzone na komputerze symulacje sieci neuronowych z uwzględnieniem tych stanów ukrytych potwierdziły sensowność modelu Buonomana – sieci mogą rozróżniać w ten sposób różne czasokresy.

Model ten, jak mówi Buonomano, prowadzi też do ciekawego i ważnego wniosku. Jeśli dwa bodźce, na przykład dwa identyczne dźwięki, dotrą do naszych uszu przed upływem 100 milisekund – czyli zanim sieć zdąży się zresetować po pierwszym pobudzeniu – potencjały czynnościowe wywołane drugim dźwiękiem zaczną rozprzestrzeniać się w sieci, w której nie zanikło jeszcze pierwotne pobudzenie. Mało tego, ten ukryty stan wpłynie na całościowy wzorzec pobudzenia przez drugi bodziec. „Bieżąca reakcja neuronu zależy od tego, co się z nim zdarzyło w bezpośredniej przeszłości” – tłumaczy badacz. Innymi słowy, jeśli dwa identyczne bodźce nadejdą jeden po drugim, doświadczymy ich inaczej, tak jakby czasy ich trwania były różne. Buonomano zaplanował serię pomysłowych doświadczeń, które pozwalają zweryfikować tę hipotezę. W jednym z nich ochotnicy słuchali dwóch następujących tuż po sobie dźwięków, a następnie mieli ocenić, ile trwała przerwa między nimi. W różnych powtórzeniach okres ten miał inną długość, co bez trudu zauważali badani aż do etapu, kiedy Buonomano wprowadził przed tą parą „dźwięk rozpraszający”, dokładnie tej samej długości i częstotliwości. Jeśli „rozpraszacz” rozlegał się w czasie krótszym niż 100 milisekund przed parą dźwięków właściwych, uczestnicy eksperymentu znacznie mniej dokładnie oceniali długość odstępu między parą dźwięków właściwych.

Buonomano twierdzi, że działo się tak, ponieważ „rozpraszacz” zmieniał postrzeganie czasokresu pierwszego tonu z pary właściwej, co z kolei zaburzało ocenę odstępu między dźwiękami składającymi się na parę. W kolejnej odmianie eksperymentu uczestnikom puszczano pary dźwięków, z których jeden trwał dłużej niż drugi, a oba rozlegały się w krótkim odstępie od siebie. Następnie pytano o to, który z dźwięków rozbrzmiał wcześniej. Jeśli wspomnianą parę znów poprzedzał o 100 milisekund „rozpraszacz”, uczestnicy doświadczenia mieli kłopot z ustaleniem, który z dźwięków właściwej pary był dłuższy i w jakiej sekwencji oba wystąpiły. W skali milisekund czasokres oraz kolejność występowania są ze sobą nierozerwalnie splecione. Znane są zresztą przypadki osób z pewnymi odmianami dysleksji, które mają problem z ułożeniem i zapisaniem dwóch fonemów we właściwej kolejności, jeśli dyktujący poda je jeden po drugim; być może to właśnie skutek niezdolności do prawidłowej oceny trwania dźwięków i przerw między nimi w skali milisekundowej. W każdym razie zgodnie z modelem Buonomana w naszym mózgu może istnieć zegar milisekundowy, jednak ani nie tyka, ani nie zlicza tyknięć.


A tłumacz tej książki napisał właśnie „keidy” zamiast „kiedy”. [wróć]





W 1892 roku pięćdziesięcioletni William James, „nieprzepadający za pracą laboratoryjną”, jak sam napisał, przekazał swoje harwardzkie laboratorium Hugonowi Münsterbergowi, niemieckiemu psychologowi eksperymentalnemu, z którym zaprzyjaźnił się trzy lata wcześniej w Paryżu na Pierwszym Międzynarodowym Kongresie Psychologów. Münsterberg, który studiował w Lipsku pod kierunkiem Wilhelma Wundta, mentora Jamesa, jest uznawany przez wielu historyków za tego, który jako pierwszy wykorzystał dorobek psychologii w gospodarce i reklamie. Opracował testy psychologiczne, które posłużyły firmie kolejowej Pennsylvania Railroad oraz tramwajowej Boston Elevated Railway Company do zatrudniania najlepszych inżynierów oraz motorniczych. Po przeprowadzeniu stosownych badań podsunął sposób zwiększenia produktywności pracowników, polegający na takim przearanżowaniu biura, by ograniczyć możliwość prowadzenia rozmów przez urzędników. Jest autorem licznych książek, w tym Business Psychology (Psychologia biznesu) oraz Psychology and Industrial Efficiency (Psychologia a wydajność przemysłowa), a także wielu artykułów popularnych, na przykład Finding a Life Work (Jak znaleźć pracę swego życia), opublikowany w 1910 roku na łamach „McClure’s Magazine”. W tekście przekonywał, że odpowiednie eksperymenty psychologiczne mogą przyczynić się do ujawnienia „prawdziwego powołania danej osoby”, co pozwoliłoby przeciwdziałać „przypadkowemu wybieraniu profesji w Ameryce”.



Münsterberg uznawany jest też za jednego z pierwszych krytyków filmowych. Początki kina go zafascynowały, a w esejach takich jak Why We Go to The Movies (Dlaczego chodzimy do kina) oraz w opublikowanej w 1916 roku książce The Photoplay: A Psychological Study (Spektakl filmowy. Studium psychologiczne) opowiada się za traktowaniem filmu na równi z innymi dziedzinami sztuki, po części dlatego, że jest doskonałym odbiciem działania ludzkiego umysłu. Münsterberg wykorzystał też nowe medium w swojej pracy, przygotowując serię testów psychologicznych przeznaczonych do przeprowadzania przed seansem, tak by każdy mógł „poznać cechy predestynujące go do pracy w określonych warunkach, dzięki czemu zyska możność znalezienia odpowiedniej posady dla siebie” – jak wyjaśniał podczas prelekcji na Pierwszej Krajowej Wystawie Filmowej w 1916 roku. Jeden z tych testów, w zamierzeniu przeznaczony dla „zarządzającego typu umysłu, który musi być zdolny uchwycić znaczenie sytuacji, zaraz gdy się ona objawi”, składał się z nazw własnych, w których poprzestawiano litery – należało je właściwie poukładać i odgadnąć, o jaką nazwę chodzi.



Jeden z „ideografów”, czyli testów inteligencji wzrokowej profesora z Harvardu, pojawiający się w kronikach filmowych Paramount Pictographs. Najpierw na ekran rzucone są pomieszane litery jak z lewej. Mija kilka sekund. Jeśli potrafisz przestawić litery tak, by ułożyć słowo „Washington”, jesteś obdarzony błogosławieństwem zdolności kreatywnych

Pojawienie się filmu zmieniło reguły narracji, jak zauważył historyk Stephen Kern. O ile fotografia zatrzymywała czas, o tyle film go wyswobadzał – fabuła mogła w dowolnym tempie skoczyć w przód, w tył, w bok. Puśćmy film od końca, a czas zacznie się cofać: człowiek wyskoczy z jeziora, nogami do przodu, i bezpiecznie wyląduje na brzegu; roztrzepane jaja z powrotem uformują żółtka. W The Culture of Time and Space, 1880–1918 Kern cytuje Virginię Woolf: „Ta odrażająca metoda narracyjna realisty: przechodzenie od obiadu do kolacji – to fałszywe, nierealne, zaledwie konwencjonalne”. Zdaniem Münsterberga stwarzana przez film możliwość przeskoków w czasie do przodu i do tyłu była niemal doskonałą symulacją mechanizmów ludzkiej pamięci; kadry w zbliżeniu przypominały indywidualną perspektywę skupionego obserwatora. „Kamera filmowa może odgrywać rolę podobną do tej, jaką w naszym umyśle odgrywa uwaga” – napisał. Gdzie indziej stwierdził zaś: „Wewnętrzna praca umysłu, którą ukazuje kamera, musi wynikać z samych ujęć, dzięki którym pokonane są przestrzeń i czas, a uwaga, pamięć, wyobraźnia i emocja odciskają się na cielesnym świecie”.

W późniejszych dekadach film i wideo stały się podstawową metaforą, za pomocą której obrazowano w popularnym ujęciu sposób postrzegania czasu przez mózg. Oko jest dla nas obiektywem, kamerą; teraźniejszość to zdjęcie pewnego krótkiego, być może nawet mierzalnego czasokresu; upływ czasu to ciąg takich zdjęć. W miarę nagrywania kolejnych klatek pamięć opatruje każdą z nich odpowiednim znacznikiem, co pozwala na późniejsze zmontowanie zdarzeń i doznań we właściwej kolejności, jak w filmie. Wyobrażenie to mocno zakorzeniło się w neuronaukach, a badania Davida Eaglemana w dużym stopniu zmierzają do rozwiania go. Według niego czas w mózgu nie jest podobny do czasu w filmie.

Pewnego popołudnia z entuzjazmem opowiadał mi o napisanym właśnie artykule naukowym na temat iluzji zwanej efektem stroboskopowym. Złudzenie ujawnia się na przykład podczas oglądania starych westernów, kiedy to szprychowe koła wozów wydają się kręcić w stronę przeciwną do ich kierunku jazdy. Iluzja wynika z różnicy między prędkością obracającego się koła a liczbą klatek na sekundę filmującej ten ruch kamery. Jeśli między dwiema klatkami filmu koło wykonuje więcej niż pół obrotu, ale mniej niż pełny, wyda się nam, że kręci się w drugą stronę.

Złudzenia tego można doświadczyć w codziennym życiu, w pewnych specyficznych warunkach oświetlenia. Być może podczas nudnego zebrania zdarzyło ci się kiedyś zabłądzić wzrokiem w kierunku wentylatora pod sufitem, a następnie z zaskoczeniem odkryć, że kręci się on w „drugą” stronę. Bezpośrednią przyczyną złudzenia są światła fluorescencyjne, migające z prędkością nieco większą niż świadomie zauważalna, co powoduje delikatny efekt stroboskopowy, rozbijając ciągły ruch śmigieł w serię oddzielnie po sobie następujących „klatek”, wyświetlających się na naszej siatkówce. Za złudzenie w tym wypadku także odpowiada „niedopasowanie” prędkości obrotowej i szybkości „migania” klatek.

W rzadkich przypadkach złudzenia tego można doświadczyć nawet w świetle słonecznym. W 1996 roku Dale Purves, neuronaukowiec z Duke University, odtworzył to zjawisko w laboratorium. Na niewielkim walcu namalował kilka kropek, a następnie pokazywał ochotnikom szybko obracający się walec. Kiedy walec kręcił się w lewą stronę, kropki oczywiście też się kręciły w lewo – ale w końcu, w którymś momencie, uczestnikom doświadczenia zaczynało się wydawać, że kropki przemieszczają się w prawo. Nie wszyscy badani widzieli ten efekt; część dostrzegała go po kilkunastu sekundach, a części zajmowało to aż kilka minut. Co ciekawe, nie było też jednej, przewidywalnej prędkości, przy której nagle następowało odwrócenie kierunku. Niemniej zjawisko takie zachodziło, było dostrzegane.

Dlaczego? Purves i współpracownicy uważali, że wywołane przez nich w laboratorium złudzenie obracających się „w drugą stronę” kół potwierdza, że nasze obwody wzrokowe działają podobnie jak kamera filmowa: złudzenie bierze się z niezgodności między tempem klatek percepcyjnych a prędkością obrotów walca. Natomiast to, że złudzenie pojawiło się w stałym oświetleniu, „wskazuje, że postrzegamy ruch tak jak w filmach, jako ciąg następujących po sobie scen”. Kilkunastu innych badaczy cytowało wyniki tego doświadczenia jako dowód na to, że postrzegamy otoczenie jako serię osobnych momentów percepcyjnych.

Eagleman był sceptyczny. Gdyby naprawdę postrzeganie przebiegało w ciągach osobnych momentów, jakby klatkami filmowymi, wyniki eksperymentu byłyby bardziej przewidywalne i powtarzalne. Złudzenie powinno pojawiać się za każdym razem, gdy obroty koła lub walca osiągną określoną prędkość. W odpowiedzi wymyślił więc coś, co nazywa „eksperymentem za piętnaście dolców”. W sklepie ze starociami kupił stary gramofon i lustro. Następnie narysował serię kropek na niewielkim walcu, który umieścił na talerzu gramofonu, odtwarzając układ eksperymentalny swoich kolegów; zmodyfikował jednak schemat doświadczenia, dodając do niego lustro, które ustawił tak, by uczestnicy badania mogli obserwować, jak bęben obraca się lewo, a jego odbicie w prawo. Jeśli mózg rzeczywiście postrzega rzeczywistość w osobnych zdjęciach, tak jak kamera filmowa, wówczas kierunki postrzeganych obrotów obu bębnów (prawdziwego i jego odbicia) powinny zmienić się jednocześnie.

Tak jednak się nie stało. Choć oba bębny „zmieniały” kierunek obrotu, badani stwierdzali, że nie dzieje się to jednocześnie. Na tej podstawie Eagleman doszedł do wniosku, że złudzenie nie wiąże się z tempem klatek percepcyjnych ani nie ma nic wspólnego z tym, jak odbieramy upływ czasu. Należy raczej do kategorii wspomnianego wcześniej efektu wodospadu (efektu następczego obserwacji ruchu) i wiąże się ze zjawiskiem nazywanym rywalizacją. Kiedy obserwujemy obracający się z prawa na lewo walec z namalowanymi na nim kropkami, pobudzana jest duża grupa neuronów wykrywających ruch w lewą stronę. Ale ze względu na osobliwość mechanizmu detekcji ruchu aktywowana jest też pewna liczba neuronów wykrywających ruch w prawo. W efekcie rozpoczyna się coś w rodzaju głosowania – z reguły wygrywa większość i postrzegamy kierunek ruchu właściwie. Jednak statystycznie biorąc, mniejszość też czasem może wziąć górę i od czasu do czasu tak się właśnie dzieje, w wyniku czego powstaje złudzenie ruchu w przeciwną stronę. „To po prostu rywalizacja populacji neuronów – tłumaczy Eagleman. – Raz na jakiś czas wygrywają słabsi”.



Metafora kamery filmowej utrzymuje się w naukach o mózgu w subtelniejszych przebraniach. Wyobraźmy sobie serię identycznych zdjęć – powiedzmy, buta – błyskających szybko przed nami na ekranie. Choć wszystkie prezentowane są tak samo długo, zawsze wyda nam się, że pierwsze pojawiło się na dłużej niż kolejne, i to aż o 50 procent, jak wskazują wyniki eksperymentów. Jest to tzw. efekt debiutu (debut effect albo cameo effect), który ujawnia się też, choć nie tak wyraźnie, w przypadku bodźców dźwiękowych, takich jak piknięcia, i dotykowych, jak uciśnięcia. Podobnie gdy seria identycznych obrazów zostanie zakłócona pojawieniem się innego zdjęcia – na przykład gdy między kolejnymi obrazami butów pojawi się jacht – czas jego wyświetlania wyda się nam dłuższy, mimo że jest taki sam jak w przypadku pozostałych obrazów. Naukowcy nazywają to efektem odmieńca.

Na ogół tłumaczy się to modelem rozrusznik–akumulator. Gdzieś w naszym mózgu ma się znajdować swoisty zegar, generujący w stałym tempie impulsy czy tyknięcia, które są zbierane i przechowywane (akumulowane). Nagle pojawia się „niepasujący” obraz. Ponieważ różni się od pozostałych, przyciąga naszą uwagę, co zwiększa tempo przetwarzania związanych z nim danych. To z kolei powoduje, że w trakcie przyglądania się zdjęciu nasz wewnętrzy zegar zaczyna tykać nieco szybciej. Ponieważ mózg zbiera wówczas odpowiednio więcej „tyknięć”, uznaje, że czas oglądania odmieńca jest dłuższy. To trochę tak, jakbyśmy oglądali film, a pojawienie się w nim klatki z odmieńcem powodowałoby chwilowe spowolnienie biegu klatek, wydłużając bieżący moment. Podobnie ujął to nawet jeden z naukowców, określając efekt odmieńca jako „subiektywne rozciągnięcie czasu”.

Wyjaśnienie takie nie brzmiało przekonująco dla Eaglemana. Wyobraźmy sobie filmową scenę pościgu, w której samochód policyjny wyfruwa na skrzyżowaniu wielopoziomowym. Gdybyśmy zmniejszyli prędkość wyświetlania filmu, zwolniłby się nie tylko obraz, lecz także dźwięk, obniżyłby się ton wyjącej syreny. Jednak wydaje się, że w rzeczywistym świecie zniekształcenia czasokresowe nie dotyczą więcej niż jednego zmysłu naraz. „Czas nie jest jednorodny” – stwierdził Eagleman. Czas w mózgu nie jest zjawiskiem uniwersalnym, obejmującym wszystkie jego procesy. Co więc odpowiada za efekt odmieńca? Jego zdaniem raczej nie jest to uwaga. Po pierwsze, skupianie uwagi odbywa się za wolno. Gdy nagle „zwracamy uwagę” na coś, potrzeba co najmniej 120 milisekund – więcej niż jednej dziesiątej sekundy – byśmy skupili się na danym celu. Tymczasem efektu odmieńca doświadczamy nawet wtedy, gdy zdjęcia wyświetlane są w znacznie szybszym tempie. Ponadto gdyby to uwaga miała rozszerzać czas, wtedy obrazy przykuwające większą uwagę powinny wytwarzać silniejszy efekt odmieńca. Tymczasem kiedy Eagleman przeprowadził eksperyment z „przerażającymi odmieńcami” – zdjęciami pająków, rekinów, węży i innymi wzbudzającymi silną reakcję emocjonalną – okazało się, że nie spowalniały one czasu bardziej niż pozostałe.

Może więc w standardowym wyjaśnieniu efektu odmieńca wszystko jest na odwrót, pomyślał Eagleman. To nie debiutujące czy odmienne obrazy wydają się wyświetlane dłużej; ich czasokres jest normalny. To raczej czasy wyświetlania kolejnych zdjęć z serii – z którymi mózg się już zapoznał – są nieco krótsze od normy, więc w ich kontekście te odmienne wydają się trwać dłużej. Odmieniec nie rozciąga czasu; to znajome obrazy go kurczą. Wyniki badań fizjologii mózgu wskazują, że wyjaśnienie to może być bliższe prawdy. Dzięki elektroencefalografii, tomografii PET i innym metodom rejestrowania aktywności neuronów wiadomo, że kiedy człowiek doświadcza serii podobnych bodźców (wzrokowych, słuchowych czy dotykowych), wyładowania neuronów zaangażowanych w obróbkę tych sygnałów następują coraz mniej intensywnie, choć sam badany nie odczuwa świadomie, by zaszła jakakolwiek zmiana. To trochę tak, jakby z każdym kolejnym powtórzeniem obrazu neurony przetwarzały go efektywniej. Zjawisko to, nazywane wygaszaniem repetycyjnym (repetition suppression), może być jednym ze sposobów oszczędzania energii przez mózg albo przystosowaniem pozwalającym szybciej reagować na powtarzające się czy znajome zdarzenia. Neurony trochę sobie odpuszczają, racjonalizując wysiłek, z czego świadomość ogólnie nie zdaje sobie sprawy.

Mogłoby to wyjaśnić zarówno efekt debiutu, jak i odmieńca. Według standardowej interpretacji wyróżniający się obraz przyciąga większą uwagę, co wymaga więcej energii i zdaje się rozciągać czas oglądania. Ale jeśli za wszystkim kryje się wygaszanie repetycyjne, dzieje się coś odwrotnego: czasokres kolejnych obrazów się skraca i na tym tle odmieniec się wyróżnia, co przyciąga uwagę. To nie skupienie uwagi zniekształca czas, lecz zniekształcenie czasu przyciąga uwagę. Oto kolejny cios w nasze ego; zwykliśmy myśleć, że uwaga to przejaw naszego świadomego ja – „przyjrzę się temu teraz” – podczas gdy tak naprawdę mamy do czynienia z kolejną podpowiedzią z promptera, śmiechem dogranym spoza kadru.

Często zakładamy, że złudzenia związane z odczuwaniem upływu czasu powstają dlatego, że mózg ma gdzieś w sobie ukryty zegar, mierzący upływ „prawdziwego” czasu. Gdzieś siedzi w nas ten zegar i powiadamia nas za każdym razem, gdy nasze odczucia rozmijają się z jego wskazaniami. Ale coraz liczniejsi naukowcy w to powątpiewają. „Mózg nie układa swoich programów dla czasu fizycznego, tylko subiektywnego” – powiedział mi jeden ze znanych psychologów. To przeświadczenie pojawia się już w spostrzeżeniach Williama Jamesa, który twierdził, że nie jesteśmy w stanie podać prawdziwego czasokresu, tylko swoją percepcję tego czasu. Nowe wyjaśnienie efektu odmieńca wydaje się wzmacniać ten pogląd. Obraz różniący się od innych nie wydaje się trwać dłużej niż „normalnie”, lecz tylko dłużej niż wcześniejsze i późniejsze. Nasza ocena czasu trwania nie powstaje w próżni, lecz w odniesieniu do innego bodźca.

„Być może w ogóle nie ma takiego sensu, w którym moglibyśmy rozumieć czysty czas trwania” – mówi Eagleman. Nasz miernik czasokresów, podobnie jak dowolny zegar, ma sens tylko w zestawieniu z innym zegarem. „Nie da się odróżnić rozszerzania się czasu od kurczenia się czasu. Można zadać tylko pytanie względne: co odczuwa się jako dłuższy czasokres? Ale nigdy nie wiemy, który z nich jest «normalny»”.



By dalej badać to zagadnienie eksperymentalnie, Eagleman zaplanował doświadczenie z funkcjonalnym rezonansem magnetycznym (fMRI), a ja zgłosiłem się na ochotnika, by w nim uczestniczyć. Dzięki fMRI można uwidocznić przepływ utlenowanej krwi w mózgu. Ochotnik leży nieruchomo, wykonując w myślach jakieś zlecone zadanie, a fMRI w przybliżeniu określa, które regiony mózgu pracują intensywniej. W tym eksperymencie uczestnicy mieli być poddani podstawowej wersji testu odmieńca. Miałem oglądać serie pięciu słów, liter lub symboli, wśród których niekiedy znajdował się jeden odmienny, na przykład „1… 2… 3… 4… styczeń”, i zgłaszać, jeśli pojawił się taki element, fMRI zaś miało wykryć, czy w trakcie wystąpienia odmieńca zwiększała się lub zmniejszała aktywność moich neuronów. Prawdopodobnie wyczuję zniekształcenie czasokresów w trakcie eksperymentu – tłumaczył mi Eagleman – ale nie będę o to pytany. Liczyła się moja reakcja neuronalna, nie świadoma.

Aparatura fMRI znajdowała się w salach na końcu korytarza. Asystentka obsługiwała komputerową konsolę; przez przeszkloną ścianę tuż obok jej stanowiska widać było pomieszczenie z aparatem. Poproszono mnie, bym opróżnił kieszenie z wszystkich metalowych przedmiotów; oddałem więc długopis, drobniaki i zegarek teścia. Doświadczenie miało zająć około 45 minut, podczas których miałem leżeć bez ruchu w ciasnej przestrzeni. Uświadomiłem sobie, że będę musiał nie tylko zaangażować się umysłowo w eksperyment, lecz także jak najlepiej zapamiętać cały jego przebieg, bo przecież nie było tam możliwości robienia notatek. Asystentce obsługującej maszynę wspomniałem, że nigdy wcześniej nie byłem w skanerze MRI.

– Ma pan klaustrofobię? – zapytała.

– Nie wiem – odparłem. – Przekonamy się.

Maszyna miała zaokrąglony „wlot”, z którego wystawała długa metalowa półka. Położyłem się na niej, a pracowniczka laboratorium podała mi słuchawki i wsunęła do prawej ręki zdalny sygnalizator, następnie założyła mi na twarz półokrągłą drucianą osłonę, coś w rodzaju maski hokeisty. Na koniec okryła mnie kocem, wyszła z pomieszczenia i wcisnęła guzik, a ja wsunąłem się głową wprzód do wnętrza rury.

Miejsca było w zasadzie tylko tyle, by zmieściło się tu moje ciało. Czułem wokół siebie coś w rodzaju stałego pulsowania, wiązało się to chyba z pracą magnesów. Przyszła mi do głowy myśl, i uparcie trwała, że jestem w czymś w rodzaju łona. W mojej masce hokeisty jakieś pięć centymetrów przed oczami znajdowało się małe lusterko, umieszczone pod takim kątem, że nie poruszając się, mogłem zerkać, trochę jak przez peryskop, ponad moją głową w kierunku drugiego końca rury, gdzie widziałem jaśniejący monitor komputera – światełko na końcu tunelu. Było to dezorientujące i przez głowę przemykały mi zupełnie dziwaczne myśli. Oto stoję na głowie, z daleka obserwując świat. Zerkam przez maleńki iluminator. Jestem czyimś homunkulusem i patrzę na świat przez źrenicę jego oka. Jedynym docierającym do mnie dźwiękiem był cichy szum pracującego urządzenia, jakby odgłos starego projektora filmowego. Przez moment zacząłem się zastanawiać, czy oglądam właśnie niemy film albo nagranie wideo z mojej własnej przeszłości.

Coś poszło nie tak. Program obsługujący eksperyment się zawiesił; zamiast na biały ekran patrzyłem teraz na niebieski pulpit komputerowy zaśmiecony liniami kodu programistycznego. Uspokajający głos doktorantki zapewnił mnie, że za moment wszystko będzie dobrze. Na monitorze poruszał się kursor i pojawiały się kolejne linijki szybko wpisywanych liter i symboli w niezrozumiałym dla mnie języku. Nagle w mojej głowie pojawiła się niezwykle wyrazista myśl, fascynująca i zarazem niepokojąca, że tam, na ekranie, wyświetlono kod mojego umysłu. Oto ja, HAL, obserwujący w Odysei kosmicznej 2001, jak naprawia mnie jakiś człowiek. A może jednak wcale się nie zepsułem, nie było żadnej doktorantki; po prostu rozmyślałem nad swoją sytuacją i niespodziewanie, szczęśliwym zbiegiem okoliczności kurtyna uniosła się i ukazały mi się trybiki maszynerii rozmyślań.

Wreszcie ekran znów stał się biały i eksperyment w końcu się zaczął. Jedno po drugim pojawiały się słowa: „łóżko… sofa… stół… krzesło… poniedziałek”. A potem „luty… marzec… kwiecień… maj… czerwiec” itd. Po każdej serii na ekranie wyświetlało się pytanie: „Czy wystąpił odmieniec?”. Moim zadaniem było naciśnięcie odpowiedniego guzika na sygnalizatorze – lewego na tak, prawego na nie – by wskazać, czy zobaczyłem coś, co nie odpowiada kategorii większości. Procedura powtarzała się raz za razem. Pięć słów czy obrazów pojawiało się w krótkich odstępach po sobie, po czym następowała dłuższa pauza, zanim na białym tle wyświetlało się pytanie. Z góry uprzedzono mnie, bym nie wciskał guzików „tak/nie” przed pojawieniem się pytania na ekranie. Czekając na nie, zapadałem w pustkę, która zaczynała wypełniać mi głowę, zaburzała pamięć, rozmywała bezpośrednią przeszłość; do tego stopnia, że kiedy wreszcie pytanie się ukazywało, miałem kłopoty z przypomnieniem sobie słów i obrazów widzianych dosłownie chwilę wcześniej. Odmieniec… co znaczy odmieniec?

Odpływam. Gdy tylko kończy się seria i na ekranie pojawia się biała pauza, kładę palec na właściwym przycisku pilota na wypadek, gdybym tymczasem zapomniał, jakiej odpowiedzi powinienem udzielić. Kiedy materializuje się nowy obraz, wydaje się olbrzymi i wszechobecny, a potem znika. Powiedziałbym, że zgubiłem się w teraźniejszości, ale strużka moich myśli sączy się raczej ku niejasnej przyszłości: robię się głodny; słuchawki zaczynają mi się wbijać w głowę; drętwieją mi stopy; ile pytań jeszcze zostało? Przysypiam. Budzę się. Czy to życie po życiu? Może właśnie coś rodzę albo coś mnie rodzi: myśl, kod, słowo?

W końcu wyjeżdżam z długiej tuby i uświadamiam sobie, że znów jestem sobą, ubrany od stóp do głów, w laboratorium w Houston. Laborantka zabiera koc i zdejmuje mi z twarzy hokejową osłonę. Przy wejściu wręcza mi płytę CD z nagraniem około setki czarno-białych zdjęć wnętrza mojej głowy: oto mój mózg w kolejnych wycinkach czasu. Za kilka miesięcy, po tym jak Eagleman przeanalizuje wyniki badania u kilkudziesięciu ochotników, zaczną one cokolwiek znaczyć. Na razie jestem tylko pojedynczym punktem w zbiorze gromadzonych danych.

– Gratulacje! – mówi na koniec rozpromieniona laborantka. – Od teraz należy pan do rodziny!



A może czas to niewiele więcej niż kolejny kolor? Eagleman doszedł do wniosku, że nasza percepcja czasu, przynajmniej w skali milisekund, jest kwestią wydajności kodowania. Nasza ocena tego, jak długo trwał bodziec, jest funkcją energii, jaką zużywają neurony na jego przetworzenie. Im więcej energii zużywa mózg, by coś nam przedstawić, tym dłużej w naszym odczuciu trwa dane zdarzenie.

Odmieńcy dostarczają na to argumentów. Kiedy obserwujemy serię identycznych obrazów, zmniejsza się amplituda odpowiedzi neuronów; przetwarzając ciągle ten sam obraz, zużywają one mniej energii. Wydaje nam się wówczas, że widzimy zdjęcia krócej – ale zauważamy to świadomie dopiero wtedy, gdy wśród tej serii pojawi się jedno odmienne, którego odbiór, na zasadzie porównania, trwa w naszym odczuciu dłużej. Eagleman zgromadził sporo materiału dowodowego potwierdzającego tę hipotezę – wszystkie artykuły poświęcone badaniom okresów trwających krócej niż sekundę, na jakie się natknął, czyli około siedemdziesięciu prac.

Powiedzmy, że na ekranie pojawia się na moment kropka i mamy ocenić czas jej wyświetlania. Im jest jaśniejsza, tym dłużej według nas była pokazywana. Podobnie większa kropka będzie w naszym odczuciu trwać dłużej niż mniejsza; poruszająca się dłużej niż nieruchoma; poruszająca się szybko dłużej niż poruszająca się wolno; gwałtownie migająca dłużej niż migająca z rzadka. Ogólnie mówiąc, im silniejsza stymulacja, tym dłuższy jest postrzegany przez nas czasokres. Podobnie wyższe liczby są postrzegane jako trwające dłużej niż niższe. Jeśli cyfry „8” lub „9” pojawią się na mniej więcej pół sekundy, wyda się nam, że widzieliśmy je dłużej niż pokazywane przez identyczny czas na przykład „2” i „3”, mimo że wszystkie znaki mają taką samą wielkość. Techniki obrazowania mózgu ujawniają podobną prawidłowość: większy obiekt wywołuje silniejszą odpowiedź neuronalną niż obiekt mniejszy, a jasny silniejszą niż ciemny; identycznie jest z obiektem szybko poruszającym się czy migającym. Czas – długość trwania – wydaje się sposobem, w jaki mózg ocenia ilość energii poświęcanej na realizację zadania.

Z tej perspektywy, mówi Eagleman, czasokres może bardzo przypominać kolor. Kolory nie istnieją przecież fizycznie w otaczającym nas świecie – to nasz układ wzrokowy rozpoznaje określone długości fal promieniowania elektromagnetycznego (zresztą bardzo wąski ich zakres) i interpretuje jako pomarańczowy, czerwony, żółty itd. „Czerwoność” nie jest cechą jabłka, lecz wytworem naszego umysłu, sposobem postrzegania energii promieniującej od tego obiektu. Może więc czasokres to także wytwór umysłu. „W laboratorium możemy wydłużyć lub skrócić wrażenie trwania pewnych zjawisk, ponieważ w żadnym sensie czas nie jest «realnym bytem», którego upływ mózg biernie rejestruje” – mówi Eagleman. Oczywiście pogląd, że czas nie jest rzeczywistszy od koloru, brzmi jak „kompletne wariactwo”, przyznaje. „Gdyby ktoś miał to usłyszeć, odrzekłby: «To co w takim razie z trajektorią mojego poczucia siebie? Co z fabułą mojego życia?»”.



Pewnego dnia wskoczyliśmy do pikapa Eaglemana i ruszyliśmy do Dallas, do parku rozrywki Zero Gravity Thrill, od którego dzieliły nas 4 godziny jazdy. Szybko opuściliśmy przedmieścia Houston i niebawem naszym oczom ukazały się płaskie połacie Teksasu – wyschnięte, pobrązowiałe i puste, wyjąwszy nieliczne parkingi dla ciężarówek i przydrożne fast foody. W pewnym momencie minęliśmy dużą tablicę: „Zagubiony? Mapa moją Księgą”, a może „Zagubiony? Księga moją mapą”? Przejeżdżaliśmy zbyt szybko.

Eksperyment ze swobodnym spadaniem w parku rozrywki to coś w rodzaju znaku firmowego Eaglemana. Koncepcja jest prosta: ochotnik ma się znaleźć w sytuacji wzbudzającej wystarczająco duży strach, by czas dla niego „zwolnił” – a badacz ma ustalić, co to właściwie znaczy. Eksperyment ten nawiązuje częściowo do wypadku Eaglemana z dzieciństwa, ale też do metafory filmu: jak bardzo czas spowalnia, kiedy czujemy, że spowalnia? Wielokrotnie słyszałem i czytałem o ludziach, dla których czas na moment stanął w miejscu. Jedną z takich historii usłyszałem nawet od swojej matki, która wspominała, jak pewnego razu na autostradzie tuż przed maską jej samochodu spadła na drogę lodówka z jadącej przed nią ciężarówki; matka ominęła ją, mając poczucie, że wykonuje ten manewr w zwolnionym tempie. Ale mnie nigdy jeszcze nic podobnego się nie przytrafiło. Za jedyne 32 dolary i 99 centów plus podatek skok z wieży w parku rozrywki wydawał się bezpiecznym i prostym sposobem wywołania tego niezwykłego, psychodelicznego doświadczenia.

Kluczowym elementem eksperymentu było przypominające zegarek urządzenie zaprojektowane przez Eaglemana, które nazwał chronometrem percepcyjnym. Chronometr ten miał duży elektroniczny wyświetlacz, nie pokazywał jednak godziny, tylko pewną liczbę oraz jej obraz negatywowy w krótkich odstępach czasu:



Kiedy obrazy zmieniają się stosunkowo wolno, można odczytać liczbę, ale gdy prędkość przekracza pewną wartość progową, pierwotny obraz i jego negatyw nakładają się na siebie w naszej percepcji i wzajemnie „znoszą”, tak że widać pusty wyświetlacz. Wartość progowa jest dla każdego człowieka nieco inna. Przed swobodnym spadaniem Eagleman określa ją dla każdego ochotnika, po czym nastawia tempo zmian na większe o kilka milisekund. Podczas lotu miałem patrzeć na przypięte do nadgarstka urządzenie. Jeśli czas rzeczywiście dla mnie zwolni, powinienem postrzegać więcej w tej samej jednostce czasu i poprawnie odczytać liczbę pojawiającą się na wyświetlaczu.

Park rozrywki znajdował się kilka kilometrów od Dallas, za długim ciągiem stacji benzynowych. Wiodła do niego gruntowa droga otoczona szpalerem drzewek, które wypuszczały pierwsze liście. W miarę jak się zbliżaliśmy, nad ich czubkami coraz wyraźniej widać było ażurową metalową konstrukcję, przypominającą trochę wieżę Eiffla, ale znacznie od niej niższą i pomalowaną na niebiesko. Eagleman spostrzegł, że robię notatki, i postanowił zabawić się w narratora: „Zjechali na wąską szutrową drogę. W oddali majaczyła wieża…”.

Cóż, wyobrażałem sobie wielki i tłoczny park rozrywki, coś w rodzaju Six Flags, na miejscu znajdował się zaś jedynie biały budyneczek kasy i raptem pięć przyspieszających tętno atrakcji, z których największą była zauważona już przeze mnie wieża Nothin’ But Net. Było piątkowe popołudnie, a prócz nas w kolejce czekało tylko dwóch innych klientów – dwóch młodych ludzi, ewidentnie bliźniaków, z szerokimi uśmiechami na twarzach i krótko przyciętymi włosami. Jeden z nich następnego dnia brał ślub.

Przymierzając się do opracowania szczegółów tego doświadczenia, Eagleman i współpracujący z nim badacze wybrali się do parku Astroland i przejechali na wszystkich kolejkach górskich. Uznali jednak, że żadna z nich nie kwalifikuje się do wywołania spowolnienia czasu. Na pierwszy rzut oka wybrana przez nich wieża też nie wzbudzała we mnie szczególnego lęku, w przeciwieństwie do innych atrakcji obok. Na przykład Texas Blastoff, czyli wielka proca – metalowa kula, w której wnętrzu znajdują się siedzenia dla dwojga – zwisała między dwoma 15-metrowymi słupami na grubych linach jak w bungee; kulę naciągało się do samej ziemi, a następnie wystrzeliwało wprost w powietrze, pozwalając jej odbijać się na gumach i wirować. Albo Skyscraper, 50-metrowej wysokości wiatrak o dwóch ramionach, na których końcach znajdują się jednoosobowe kapsuły; skrzydła wiatraka kręcą się z nieprzyjemną prędkością. W porównaniu z nimi niebieska wieża wypadała dość blado: ot, mała kwadratowa platforma na górze, 60 metrów nad ziemią, i znacznie niżej dwie siatki, jedna pod drugą, rozciągnięte między czterema wspornikami wieży.

„Wspomnę jeszcze, że jest to absolutnie bezpieczne” – zapewnił mnie Eagleman. Hm, do tej pory kwestia bezpieczeństwa ani razu nie przyszła mi do głowy. „Sprawdzałem statystyki, na urządzeniach tego typu nigdy nie zdarzył się wypadek” – dodał.

Usiedliśmy na stole piknikowym i obserwowaliśmy bliźniaków. Stali na platformie na górze i zakładali uprząż, instruowani przez umięśnionego gościa w T-shircie. Na środku platformy znajdowało się kwadratowe wycięcie; operator przyczepił linę do uprzęży na piersiach pierwszego z bliźniaków, po czym, zwisającego plecami w dół, nakierował nad otwór i ostrożnie opuścił kilkadziesiąt centymetrów, tak że śmiałek znalazł się tuż pod poziomem platformy. Następnie bliźniak spadł – runął jak głaz wprost na sieć, która zapadła się gwałtownie od uderzenia. Kilka minut później runął drugi. Eagleman poprosił, żebym spróbował oszacować, jak długo leciał każdy z nich, i zapisał odpowiednio: 2,8 i 2,4 sekundy. Po wszystkim bracia, z wyrazem lekkiego szoku na twarzach, podeszli w naszą stronę. „Spada się dłużej, niż byś myślał” – powiedział jeden z nich.

Nadeszła moja kolej. Platforma zjechała niczym mała winda. Kiedy na nią wszedłem, operator pomógł mi założyć uprząż, która okazała się zaskakująco ciężka. Jest odpowiednio wyważona – tłumaczył – żebym nie przekręcił się w czasie lotu, tylko wylądował w sieci na plecach, półleżąco. Potem przyczepił moją uprząż do metalowych osłon, bym przypadkiem nie spadł, zanim siatka po bliźniakach nie zostanie ponownie właściwie naciągnięta. Dopiero wtedy platforma drgnęła i ruszyła w górę. Gdy byliśmy już niemal na szczycie, kable wciągające platformę zaczęły niepokojąco trzeszczeć, a ona sama lekko kołysać się na wiaterku. Nagle przypomniałem sobie, że panicznie boję się wysokości. Wodziłem wzrokiem tylko w bok i górę, byle nie patrzeć w ziejący na środku otwór. W oddalonym od parku o niecały kilometr kamieniołomie pracowały buldożery i inne maszyny, wzniecając tumany kurzu. Po drugiej stronie drogi budowano tor gokartowy, a dalej widać było autostradę.

Platforma w końcu się zatrzymała. Operator odczepił mnie od barierek i podpiął uprząż na piersiach do zwisającej z góry liny. Wykonywał swoje ruchy szybko i wprawnie, jak kat szykujący stryczek. Zasugerował, bym puścił barierkę, i wtedy zorientowałem się, że kurczowo trzymałem się ich dłońmi. Oderwanie ich zabrało mi kilka chwil. Następnie mężczyzna poinstruował mnie, żebym ustawił się plecami do otworu i odchylił się w tył, tak by napięła się lina, do której byłem podwieszony. Mógłbym poczuć się niemal jak dziecko bujające się na huśtawce z opony, gdyby nie to, że byłem 60 metrów nad ziemią i drżałem jak liść na wietrze.

Ostrożnie umieścił mnie nad otworem i powoli przez niego opuścił. Wisiałem tak i patrzyłem w górę – na moją metalową pępowinę, na moje dłonie, które ją ściskały, na niebo. Pewnie dlatego, że nie widziałem już ziemi, moje przerażenie troszeńkę osłabło. Czułem przemożnie przyciągającą mnie grawitację i było to w tym coś dziwnie kojącego.

Operator powiedział, że muszę teraz puścić linę. Wbrew sobie wykonałem to polecenie. Zacisnąłem lewą rękę w pięść i złapałem ją mocno prawą dłonią; w ten sposób w czasie lotu powinienem utrzymać w polu widzenia przypięte do lewej ręki urządzenie Eaglemana. Skupiłem wzrok na wyświetlaczu, gdzie rzekomo cały czas pojawiała się jakaś liczba – pozytyw, negatyw, pozytyw, negatyw, zbyt szybko, bym ją odczytał – i czekałem na powrót na ziemię.



A teraz spadam.

Pamiętam metaliczne kliknięcie sprzączki, która odpięła się od liny. Ale ten dźwięk rozlega się potem. Najpierw i natychmiast coś pociąga mnie, prawie szarpie z wściekłą siłą w dół, jakby przyczepiono do mnie kotwicę i wyrzucono za burtę. Zaraz dociera do mnie, że tym ciężarem jestem ja sam, to ja jestem spadającą kotwicą.

Dopiero wtedy, już po fakcie, moje uszy rejestrują odgłos kliknięcia. Zerwałem się z uwięzi. Przyspieszenie sprawia, że żołądek podjeżdża mi do gardła. Robi mi się niedobrze. Boję się, że jeśli ta siła nie przestanie narastać, to mnie zgniecie. „Wydało mi się, że czas nie jest niczym innym jak napięciem, rozciągłością – pisał Augustyn. – Zastanawiam się, czy nie jest on rozciągłością samego umysłu”. Nie mam żadnych myśli; cały jestem napięciem, samym ciężarem.

Moja własna definicja teraźniejszości jest mało naukowa: to akurat tyle czasu, by uświadomić sobie, że myśli się właśnie o teraźniejszości, i w tej chwili przechodzi się już do kolejnego momentu. W miarę jak spadam, odczucia się kumulują – kliknięcie sprzączki uprzęży, ołowiany ciężar ciała – i czuję, jak moja świadomość składa je razem, krystalizując się wokół słowa czy określenia najlepiej oddającego sytuację. Pojawia się myśl, prawie się już wyłoniła, brzmi chyba: Jak długo to jeszcze potrwa? I nagle, twardo jak beton, wszystko się urywa. Wpadam w sieć, nurkuję w nią i opuszczają mnie na ziemię.



W drodze powrotnej do Houston nie czułem się najlepiej. Od lądowania w sieci, które wcale nie było tak miękkie, jak sobie wyobrażałem, bolał mnie kark, ćmiła też trochę głowa. Chciało mi się pić. Czułem, jakby uszło ze mnie powietrze. Kiedyś, wiele lat wcześniej, skoczyłem ze spadochronem. Pamiętam swój organiczny strach, kiedy nasz samolocik, podniebna motorówka, wspiął się na wysokość ponad czterech kilometrów; ile zaufania kosztowało mnie zbliżenie się do drzwi i rzucenie się w wielką, pustą przestrzeń; a następnie swoboda spadania, w którym po osiągnięciu ostatecznej prędkości traciło się poczucie, że się w ogóle spada. Wyobrażałem sobie, że podobnie będzie w Dallas, że będzie to coś więcej niż ulotna chwila na uchwycenie obrazu otoczenia, oddalającego się nieba. A teraz jest już po wszystkim, w pamięci zaś zostało bardzo niewiele.

Eagleman polecił mi, żebym podczas eksperymentu patrzył na chronometr i sprawdził, czy odczytam na nim liczbę. „Widziałeś liczbę na wyświetlaczu?” – zapytał mnie teraz.

Nie, nie zobaczyłem jej. Może oślepiło mnie słońce, a może trzymałem rękę pod złym kątem. Eagleman poddał już temu samemu testowi 23 ochotników – co, jak sam przyznał, było niewielką próbą. Po uśrednieniu wyników okazało się, że zgodnie z własnym odczuciem ich spadanie trwało około 36 procent dłużej niż upadki, które obserwowali. Ale nikt nie był w stanie odczytać liczby na wyświetlaczu.

„Nie postrzegali otoczenia w zwolnionym tempie, do czego dochodziłoby, gdyby percepcja wzrokowa działała jak kamera – stwierdził. – Gdybyś spowalniał czas, gdyby bieg klatek filmowych był spowolniony o 36 procent, bez trudu odczytałbyś liczbę migającą na wyświetlaczu w zadanym przez nas tempie. Z pewnością zaburza się poczucie czasokresu, ale to nie bieg czasu zwalnia”.

Dlaczego więc mój lot ku ziemi wydawał mi się dłuższy niż lot bliźniaków? Pomyślałem, że może się to wiązać z wyrzutem adrenaliny, ale Eagleman stwierdził, że ta reakcja jest relatywnie powolna; najpierw odpowiednia informacja musi dotrzeć do układu wydzielniczego, potem muszą zostać uwolnione hormony, które pobudzają nadnercza do wyrzutu adrenaliny. Moje odczucia zależały raczej od ciała migdałowatego, czyli rejonu w mózgu (o wielkości orzecha włoskiego), który jest zaangażowany m.in. w zapamiętywanie różnych treści, zwłaszcza emocjonalnych. Neurony przesyłające sygnały z oczu i uszu bezpośrednio łączą się z ciałem migdałowatym, które następnie może błyskawicznie zaalarmować resztę mózgu i ciała. Można powiedzieć, że jest to megafon wzmacniający i przesyłający dalej napływające do niego sygnały, by natychmiast przyciągnąć naszą uwagę. Jest w stanie zareagować w ciągu dziesiątej części sekundy, szybciej niż wyższe rejony mózgu, takie jak kora wzrokowa. Jeśli dostrzeżemy węża albo tylko jakiś obiekt przypominający go kształtem, jądro migdałowate wszczyna alarm, pozwalający nam odskoczyć, jeszcze zanim zdamy sobie sprawę, co zobaczyliśmy. A ponieważ jądro to jest połączone ze wszystkimi częściami mózgu, może działać jak dodatkowy układ pamięci, zapisując wspomnienia w szczególnie żywej formie.

W trakcie swobodnego spadania nasze ciało przełącza się w „tryb totalnej paniki – tłumaczył Eagleman – ponieważ dzieje się coś, co jest wbrew wszystkim obecnym w nas darwinowskim instynktom. Jądro migdałowate wręcz wyje”. Nasze doznania w trakcie tego wydarzenia, choć przelotne, przechodzą przez jądro migdałowate, które nadaje im pogłębioną fakturę podczas odciskania ich w pamięci. To trochę tak, jakbyśmy zaczęli nagrywać scenę w wyższej rozdzielczości niż zwykle. Ta wartość dodana do wspomnienia, jego wzbogacenie, sprawia, że już po wszystkim, gdy człowiek stoi na ziemi, może mieć wrażenie, iż upadek trwał dłużej niż w rzeczywistości. Dużo trudniej jest stwierdzić, czy takie zaburzenie długości czasokresu przynosi nam jakieś korzyści – czy możemy dzięki niemu odpowiedzieć na zaistniałą sytuację szybciej lub mądrzej. „Jest wiele pytań, na które nasz eksperyment nie przynosi rozstrzygającej odpowiedzi – mówi Eagleman. – Ale jedno rozstrzyga. Wyklucza tezę, że cały świat spowalnia dla nas jak kamera filmowa. Na obecnym etapie nic na to nie wskazuje”.





Na początku



Adam ma dziesięć miesięcy, to zdrowy chłopiec o dużych brązowych oczach. Siedzi w wygodnym wysokim krzesełku w niewielkim, ciemnym i niemal odizolowanym dźwiękowo pokoju w laboratorium psychologicznym, przyglądając się dwóm ustawionym przed nim monitorom komputerowym, na których wyświetlane są filmy. Na obu widać twarz kobiety, spoglądającą prosto na niego, mówiącą spokojnie i powoli. W jednym i drugim przypadku jest to ta sama kobieta, z niemal identycznym, uśmiechniętym, rozpromienionym wyrazem twarzy. Nagrania jednak odtwarzane są bez fonii, widać tylko ruchy jej ust.

Od czasu do czasu, by upewnić się, że wszystko jest w porządku, Adam zerka na swoją mamę, która siedzi obok niego. Pomiędzy monitorami znajduje się mała kamerka, wycelowana w Adama. Przekazuje obraz na żywo do sąsiedniego pokoiku, w którym wraz z dwoma asystentami obserwuję, jak oczy Adama błądzą po otoczeniu, a wyraz jego buzi zmienia się co kilka sekund, przechodząc od zaciekawienia przez zaniepokojenie do znudzenia i od nowa zaciekawienia. W ścianie przed naszym stanowiskiem znajduje się lustro weneckie, przez które widzimy chłopca obserwującego monitory. Aranżacja ta ma w sobie coś z gabinetu luster: oglądamy przez okno Adama, który obserwuje dwie twarze na monitorach, a jednocześnie widzimy powiększenie jego twarzy na naszym monitorze. Od czasu do czasu Adam spogląda prosto w oko kamery, a ja czuję się wtedy nieswojo, jakby patrzył na nas albo wiedział, że mu się przyglądamy. Jego spojrzenie szybko przenosi się jednak z powrotem na monitory. Obserwuje je, wskazuje, porusza brwiami. W tym słabym oświetleniu i w szelkach zabezpieczających go przed wypadnięciem z krzesełka wygląda trochę jak pilot lub astronauta wpatrujący się w przestrzeń kosmiczną.

Jesteśmy w laboratorium Davida Lewkowicza, specjalisty psychologii rozwoju z Northeastern University. Przez trzy ostatnie dekady Lewkowicz stara się zrozumieć, jak dojrzewający umysł porządkuje i uczy się sensownie wykorzystywać informacje zmysłowe, zalewające go niepowstrzymaną falą od dnia narodzin, a nawet wcześniej. W jaki sposób mózg śledzi moment przybycia różnych fragmentarycznych danych i jak je integruje, zapewniając nam spójne doświadczenie? Skąd wie, które zdarzenia i cechy należą do tego samego momentu? Siła i subtelność tej umiejętności wyraźnie ujawniają się na przykładzie Adama obserwującego dwa nagrania. Dla dorosłej osoby już na pierwszy rzut oka jest jasne, że kobieta na każdym z filmów mówi coś innego, mimo że nie słychać dźwięku; widzimy, że jej usta poruszają się inaczej. W pewnym momencie dźwięk się pojawia. Kobieta mówi śpiewnie: „Wstawaj… Już czas wstawać. Dziś na śniadanie będzie pyszna owsianka! A potem porobimy sobie coś fajnego w domu…”. Słowa te odpowiadają obrazowi na lewym monitorze; zestawiam dźwięk i obraz bez namysłu, ruch ust i dźwięk składają się w doskonałą całość, co przyciąga moją uwagę; drugi monitor mógłby równie dobrze nie istnieć. Czasem jednak rozlega się odmienny monolog – „Czy pomożesz mi trochę posprzątać w domu?” – i od razu łączę go z twarzą kobiety na prawym monitorze. W niektórych wersjach eksperymentu na monitorze pojawia się twarz innej rozpromienionej kobiety i mówi ona po hiszpańsku. Zdolność do wykrywania jednoczesności jest u dorosłych na tyle duża, że nawet nie znając języka, od razu wiem, do których ust należy dopasować słyszane dźwięki.

Czy niemowlę też ma taką zdolność? Wydaje się to mało prawdopodobne. Noworodek słabo słyszy, nie potrafi skoncentrować wzroku na czymkolwiek oddalonym od jego twarzy o więcej niż 20–30 centymetrów i ma bardzo ograniczoną wiedzę o świecie. „Niemowlę, atakowane doznaniami jednocześnie za pośrednictwem oczu, nosa, uszu, skóry i wnętrza ciała, odczuwa to wszystko jako jeden wielki, pęczniejący i dudniący chaos” – stwierdził w 1890 roku William James. Niewykluczone. Ale Lewkowicz odkrył, że niemowlęta zaczynają porządkować sobie ten zgiełk na zaskakująco wczesnym etapie. Eksperyment z „mówiącymi twarzami” badacz przeprowadził na setkach niemowląt i kilkulatków. Przez minutę dziecko ogląda dwie mówiące twarze, których usta poruszają się w ciszy. Następnie pojawia się dźwięk, a naukowcy obserwują, czy oczy dziecka kierują się częściej do jednej twarzy niż do drugiej. Okazało się, że z podziwu godną powtarzalnością nawet czteromiesięczne dzieci interesowały się bardziej tą twarzą, do której ruchu warg pasowała słyszana przez nie ścieżka dźwiękowa. I to pomimo że widziały tę twarz pierwszy raz w życiu, nie rozumiały słów i obca mogła być dla nich nawet intonacja języka.

Dzieci wykorzystują znacznie prostsze środki, twierdzi Lewkowicz, dopasowując na przykład początek i koniec strumienia słuchowego do początku i końca określonego strumienia wzrokowego. Niemowlę przyswaja sobie synchronizację, poznając, kiedy zjawiska następują jednocześnie. Wkrótce przyjdzie wkrótce, a w końcu później. Jednak już na początku, w bardzo młodym wieku, dzieci potrafią odróżniać „teraz” od „nieteraz”, a zdolność do dokonywania tego rozróżnienia wystarcza, by pobudzić nasz szybki rozwój zmysłowy. „Jesteś praktycznie niewidomy – mówi Lewkowicz – i ledwo co słyszysz. Albo wszystko pozostaje wielkim dudniącym chaosem, albo mamy jakieś podstawowe mechanizmy, które pozwalają nam zebrać się w sobie i wystartować. Moim zdaniem takim mechanizmem jest właśnie synchronia”.



W 1928 roku czołowi europejscy fizycy, filozofowie i przyrodnicy zebrali się w Davos, w szwajcarskich Alpach, na konferencji i wymianie poglądów. Do czasu jej zorganizowania kurort ten był znany tylko jako górskie sanatorium, wygodna przystań dla tych, którzy chcieli podreperować swoje zdrowie psychiczne lub fizyczne. Hans Castorp, bohater opublikowanej w 1924 roku Czarodziejskiej góry Thomasa Manna, odwiedza w Davos kuzyna chorego na gruźlicę. Na miejscu szybko ogarnia go senny rytm górskiego świata. Castorp zerka na swój kieszonkowy zegarek i rozważa subiektywną naturę czasu, jaką Mann wyprowadził pod wpływem Heideggera, Einsteina i innych współczesnych mu myślicieli. Zastanawia się, dlaczego górnicy, którzy byli zasypani w kopalni przez dziesięć dni, uważali po uratowaniu, że minęły zaledwie trzy. Dlaczego „zainteresowanie i nowość rozrzedzają czy zmniejszają treściwość czasu, a monotonia i pustka utrudniają jego bieg”? Co pomyślimy o człowieku, który pozwala sobie na nawyk mówienia „wczoraj” zamiast „przed rokiem”? Pyta też: „Czy hermetycznie zamknięta konserwa stoi na półce poza czasem?”.

W 1928 roku, wskutek powolnego schyłku ery uzdrowisk i hospicjów dla suchotników, Davos zaczęło się zmieniać w coś w rodzaju spa intelektualnego. Do przewodniczenia pierwszej zorganizowanej tam konferencji zaproszono Alberta Einsteina1. Wykłady wygłosili między innymi Gandhi i Freud. Głos zabrał również szwajcarski psycholog Jean Piaget, który już w wieku 31 lat był znany ze swoich badań nad tym, jak wykształca się u dzieci pojmowanie świata. Piaget już w dzieciństwie interesował się przyrodą. Jego pierwszą naukową obserwacją było spostrzeżenie wróbla albinosa – lub, jak sam to ostrożnie ujął, „wróbla wykazującego wszystkie wizualne cechy albinosa”. Piaget początkowo zajął się zoologią i badał mięczaki, ale wkrótce bez reszty pochłonęła go kwestia rozwoju myślenia u dzieci. Zgodnie ze sformułowaną przez niego hipotezą, gdy się rodzimy, pięć naszych zmysłów nie jest ze sobą połączonych i tylko w wyniku zdobywania doświadczenia – dotykania, gryzienia, zabawy i innych interakcji z przedmiotami – zaczynają się one ze sobą stapiać i wzajemnie komunikować. Stopniowo uczymy się, które z danych wejściowych zbiegają się z innymi, i z czasem rozwijamy wielopłaszczyznowe pojęcie o tym, czym „są” poszczególne obiekty. Na przykład łyżka wygląda tak i tak; w ten sposób czuje się ją w dłoni; rzucona na stół wydaje charakterystyczny dźwięk. Wiele spostrzeżeń Piageta pochodziło z uważnych obserwacji jego własnych dzieci. Przeprowadzał na nich proste eksperymenty, sporządzał notatki i poznawał niemal co do dnia, jakie percepcje wchodziły do obiegu. Obecnie wiele jego kluczowych spostrzeżeń stało się dla nas oczywistościami, na przykład to, że dzieci postrzegają świat inaczej niż dorośli, a ich percepcja nabiera spójności w miarę dojrzewania i integracji zmysłów, co stanowi wieloletni proces.

Wykład Piageta wzbudził zainteresowanie Einsteina, który podszedł później do psychologa i zadawał mu pytania. W jaki sposób dzieci rozumieją czas oraz prędkość? Tę drugą definiuje się zwykle jako funkcję odległości przebytej w czasie – metry na sekundę, kilometry na godzinę. Czy dzieci od początku tak ją rozumieją? A może postrzegają prędkość bardziej pierwotnie, intuicyjnie? Czy dziecko uczy się, czym jest prędkość i czas, jednocześnie, czy po kolei? Czy rozumie czas „jako relację, czy też ma jego prostą i bezpośrednią intuicję”? Poszukiwania odpowiedzi zajęły psychologowi wiele lat, a ich wyniki stały się podstawą wydanej w 1946 roku książki Le développement de la notion de temps chez l’enfant. (Rozwój pojmowania czasu u dzieci). W jednym z opisanych tam eksperymentów kładł przed cztero–sześcioletnimi dziećmi dwie rurki, z których jedna był wyraźnie dłuższa niż druga. Następnie pałeczką przepychał przez obie rurki dwie lalki, ale tak, by wyłoniły się z drugiego końca jednocześnie. Jak pisze Piaget:

„Pytamy dziecko, czy jedna rurka jest dłuższa od drugiej”.

„Tak, ta jest dłuższa”.

„Czy lalki przechodziły przez rurki tak samo szybko, czy jedna z nich szybciej?”

„Tak samo szybko”.

„Dlaczego?”

„Bo pojawiły się jednocześnie”.

Piaget przeprowadził wiele odmian tego doświadczenia. Wykorzystywał nakręcane ślimaki, modele pociągów, a nawet ścigał się z dzieckiem w pokoju. Badacz ruszał i zatrzymywał się jednocześnie z dzieckiem, ale biegł nieco szybciej i zostawiał dziecko metr czy więcej za sobą. „Czy ruszyliśmy razem?” „Tak”. „A czy zatrzymaliśmy się razem?” „Nie”. „Kto zatrzymał się wcześniej?” „Ja”. „Jedno z nas zatrzymało się przed drugim?” „Tak, ja”. „A czy kiedy się zatrzymałeś, to ja jeszcze biegłem?” „Nie”. „A czy kiedy ja się zatrzymałem, to ty jeszcze biegłeś?” „Nie”. „Czy zatrzymaliśmy się więc jednocześnie?” „Nie”. „Czy biegliśmy tyle samo czasu?” „Nie”. „Kto biegł dłużej?” „Ty”. Była to, jak się przekonał Piaget, typowa wymiana zdań. Małe dziecko potrafi dostrzec jednoczesność – na przykład to, że dwie osoby w tym samym momencie ruszają i się zatrzymują – ale jeśli Piaget i dziecko przebyli w tym czasie różną drogę, dziecku miesza się odległość z czasokresem. Czas i przestrzeń oraz prędkość i odległość należą dla niego do tej samej kategorii.

Dzięki badaniom Piageta stało się jasne, że to, co dorośli nazywają „wyczuciem czasu”, ma kilka aspektów, które nie wykształcają się jednocześnie. „Czas, tak jak przestrzeń, jest konstruowany kawałek po kawałeczku, a jego właściwa percepcja wymaga złożonego, rozwiniętego systemu rozumienia zależności” – stwierdził badacz. W kolejnych dekadach psychologowie rozwoju rozplątali linę czasu, wyodrębniając jej poszczególne sploty, m.in. indywidualne wyczucie czasokresu, rytmu, kolejności (chronologii), przeszłości/teraźniejszości/przyszłości, jednokierunkowości czasu. W eksperymencie zaprojektowanym przez Williama Friedmana, psychologa z Oberlin College, który pisał na temat percepcji czasu przez dzieci nie mniej niż Piaget, ośmiomiesięcznym niemowlętom pokazywano nagranie, w którym ze stołu spada na podłogę herbatnik i kruszy się na kawałki. Nagranie to znacznie bardziej przykuwało uwagę dzieci, gdy puszczano je od tyłu, co sugeruje, że niemowlęta mają jakieś poczucie strzałki czasu i dlatego rozpoznawały „dziwaczność” oglądanej sceny.

U trzy- i czterolatków kształtuje się już wyczucie chronologii. Katherine Nelson, psycholog z City University of New York, odkryła, że jej młodzi badani odpowiadają zaskakująco poprawnie na ogólne pytania w rodzaju „Co się dzieje, gdy…”. Większość z nich rozumie, że przygotowanie ciasteczek wiąże się z włożeniem poporcjowanego ciasta do pieca i wyjęciem go, a potem następuje jedzenie – właśnie w tej kolejności. Pokażmy małemu dziecku najpierw zdjęcie jabłka, następnie zaś noża, a ono jako kolejne w sekwencji wskaże to, na którym znajdują się plasterki jabłka.

W wieku około czterech lat dziecko ma już pewne pojęcie odnośnie do czasu trwania różnych czynności: oglądanie kreskówki trwa dłużej niż wypicie szklanki mleka, ale jest krótsze niż spanie w nocy. Słysząc dźwięk nawet przez 15 sekund, potrafi poprawnie odtworzyć jego trwanie. Jednak znacznie gorzej jest ze rozumieniem pojęcia przeszłości i przyszłości. Już w wieku trzech lat dzieci używają właściwego czasu gramatycznego w mowie, ale posługiwanie się pojęciem „przed” i „po” sprawia im trudności przez co najmniej kolejny rok. A kiedy zapytamy czterolatka, o jakiej porze dnia spotkał się z resztą swojej grupy w przedszkolu siedem tygodni temu, odpowie, że „rano”, ale nie przypomni sobie pory roku. Gdy zapytamy zaś pięciolatka w styczniu, co nastąpi szybciej: kolejne Boże Narodzenie czy jego urodziny w lipcu, niemal na pewno postawi na Boże Narodzenie. W tym wieku, jak przekonał się Friedman, wydarzenia z przeszłości przypominają wyspy na oceanie czasu – osobne i niełączące się w żaden sensowny archipelag. Jeszcze bardziej nieokreślony jest krajobraz przyszłości, choć nie oznacza to, że przyszłość jest dla tych dzieci kompletnie nieprzewidywalna. W wieku pięciu lat dzieci rozumieją, że zwierzęta rosną, a nie zmniejszają się i że powiew wiatru może rozrzucić ułożone w stosik plastikowe łyżeczki, ale porozrzucanych łyżeczek nie ułoży w zgrabny stos.

Kolejne stopnie wiedzy o czasie są przyswajane głównie przez uczenie się, jak mówią psychologowie – są absorbowane na kolejnych etapach życia społecznego. Jeśli pokażemy sześciolatkowi kilka kart, na których odwzorowane są różne typowe zdarzenia z dnia w szkole, potrafi ułożyć je we właściwym porządku, a także w odwrotnym. Siedmiolatek da sobie radę z podobnym zadaniem polegającym na uporządkowaniu pór roku czy świąt w danym roku, ale tylko w porządku rosnącym (do przodu w czasie). Szeregowanie wsteczne – „Skoro teraz jest sierpień i cofałbyś się w czasie, to najpierw byłaby Wielkanoc czy walentynki?” – będzie sprawiać kłopoty dość długo, zwykle do wieku nastoletniego. Te rozbieżności odzwierciedlają gromadzenie doświadczenia, sądzi Friedman. Pięcioletnie dziecko zdążyło już kilkaset razy powtórzyć „rozkład typowego dnia” (pobudka, śniadanie, drugie śniadanie, obiad, kolacja, historyjka na dobranoc, spanie), podczas gdy z poszczególnymi miesiącami i świętami (tzn. dniami na tyle wyróżnionymi, że zasługują na osobną nazwę) zetknęło się niewiele razy. Potrzeba czasu, żeby pojmować czas.

To zaś, w jaki sposób zdobywamy wiedzę o czasie, wpływa na swobodę posługiwania się nią. Friedman zauważył na przykład, że jedną z przyczyn, dla których małe dzieci mają kłopot z myśleniem o miesiącach i dniach tygodnia w odwróconym porządku, jest to, że wczesna nauka często odbywa się na zasadzie list. Przyswajamy sobie dni tygodnia czy nazwy miesięcy w ciągu – „poniedziałek, wtorek, środa…” – w podobny sposób jak alfabet. Odpowiedź na pytanie „Co jest wcześniej: luty czy sierpień?”, wymaga jedynie przejrzenia w myślach stosownej listy (wiele badań pokazało, że szukając odpowiedzi na tego typu pytania, dzieci poruszają po cichu ustami). Ale list tych uczymy się tylko w jednym porządku, do przodu. Trzeba kilku lat, często dojścia do wieku nastoletniego, by wyzwolić się z tego schematu. Istotne znaczenie ma też język i kultura. Badanie, w którym porównywano ośmio- i dziesięciolatków z Chin i USA, pokazało, że chińskim dzieciom dużo łatwiej przychodzi udzielenie odpowiedzi na pytania w rodzaju „Jaki miesiąc poprzedza listopad o trzy miesiące?”, a to dlatego, że w języku mandaryńskim dni tygodnia i miesiące są określane liczbowo, „listopad” to dosłownie „miesiąc jedenasty”. Pytanie z zakresu porządku czasowego sprawia, że amerykańskie dzieci muszą operować słowami z zapamiętanej listy, podczas gdy dla dzieci chińskich ustalenie odpowiedzi jest kwestią prostej arytmetyki.



Lewkowicz zetknął się z pracami Piageta w ostatnim roku szkoły średniej. W 1964 roku, gdy miał trzynaście lat, jego rodzina wyemigrowała z Polski do Włoch, a stamtąd do USA. Kiedy przybył do Baltimore, nie znał słowa po angielsku. Początkowo czuł się w Ameryce dość wyobcowany, ale wspomina, że i tak otoczenie było znacznie mniej wrogie niż to, w jakim dorastał na osiedlu w rodzimym kraju, gdzie Żydzi byli niemile widziani. W ostatniej klasie szkoły średniej pracował dorywczo jako ratownik na basenie. Zajęcie było dość nudne, ale podobało mu się obserwowanie świata z dystansu. Wtedy właśnie zaczął czytać Piageta, co otworzyło mu oczy na psychologię i kwestie dotyczące zachowania dzieci – na to, jak mówi, „skąd się to wszystko bierze”.

Lewkowicz jest szczupły i krzepki, z nieco szpakowatymi włosami, i tylko sporadycznie w jego głosie da się dosłyszeć wschodnioeuropejski akcent. W trakcie mojej wizyty w laboratorium kilka razy wykrzyknął, całkiem szczerze: „Uwielbiam to, co robię!”. W pewnej chwili dołączyliśmy do dwóch doktorantów odtwarzających nagranie wideo z doświadczenia przeprowadzonego dzień wcześniej. Cały monitor zajmowała twarz ośmiomiesięcznego dziecka o szeroko rozwartych oczach. „To właśnie są nasze dane – mówił z entuzjazmem Lewkowicz. – Oczy to nasze okno na wszystko. Mierzymy tylko, dokąd się zwracają”. Niemowlęta nie mówią, dają jednak swoim spojrzeniem sygnały, które można mierzyć. We wszystkich eksperymentach Lewkowicz stosuje ten sam schemat: wyświetla niemowlęciu coś na monitorze tak długo, aż dziecko traci tym zainteresowanie i spogląda w bok. Badacz, zdalnie obserwujący oczy dziecka, wciska i przytrzymuje przycisk myszki od chwili, gdy dziecko zaczyna wpatrywać się w monitor przed sobą, do momentu, gdy odwraca wzrok. Czasokres tego kliknięcia daje miarę uwagi. Kiedy po trzech powtórzeniach zainteresowanie dziecka spada poniżej pewnej wartości progowej, komputer automatycznie zmienia wyświetlany dziecku obraz.

„Wszystkim kieruje tu dziecko – mówi Lewkowicz. – Przekazuje nam, co chce oglądać, dając przy okazji wgląd w procesy, jakie toczą się w jego umyśle. Dzieci stale poszukują nowych rzeczy, nowych informacji. A my tutaj je zanudzamy. Dłuższy czas pokazujemy im to samo, a potem zmieniamy nieco jakiś element, by przekonać się, czy wykryją różnicę. Jeśli tak, wskazuje to, że zapamiętały wcześniejszy obraz. My tylko trzymamy palec na myszce, by mierzyć, jak długo dziecko patrzy. To bardzo proste, a jednocześnie niesie dużo informacji”.

Niewielu badaczy percepcji czasu pracuje z niemowlętami. To wciąż dość słabo poznany obszar. Friedman stwierdził, że okres wczesnego dzieciństwa jest „dla badaczy rozwoju umysłowego krainą dziewiczą i niezbadaną”. Rozwój komputerów i sprzętu umożliwiającego monitorowanie ruchów gałek ocznych pomógł jednak wedrzeć się do pierwszych tygodni i miesięcy życia człowieka i zacząć ustalać, jakie pojęcie mamy o czasie, wkraczając w nasz jasno oświetlony świat. Okazuje się na przykład, że już miesięczne noworodki rozróżniają fonemy w „pat” i „bat”, których czasokres może się różnić o zaledwie dwie setne sekundy. W innym badaniu dwumiesięczne dzieci zwracały uwagę na kolejność słów w zdaniu; jeśli wielokrotnie odtwarza się im ścieżkę dźwiękową ze zdaniem Cats would jump benches, a potem nagle zmienia się ją na Cats jump would benches, poziom uwagi u malucha wzrasta skokowo. Lewkowicz opisał mi też inne przeprowadzone przez siebie doświadczenie, w którym widoczne na monitorze kolorowe figury geometryczne (trójkąt, koło, kwadrat) spadały jedna po drugiej z góry na sam dół ekranu, lądując z charakterystycznymi odgłosami (stuknięciem, piknięciem lub brzdęknięciem). Eksperymentator pokazywał badanym (w wieku czterech–ośmiu miesięcy) określoną sekwencję figur tak długo, aż się z nią oswajali i tracili zainteresowanie. Następnie zmieniał ją – te same figury i dźwięki pojawiały się w innej kolejności – by przekonać się, czy niemowlęta to zauważą. Niemal wszystkie zauważały, co Lewkowicz uznał za dowód na nieźle rozwinięte wyczucie porządku czasowego.

„Nie ma zbyt wielu doniesień naukowych na ten temat – zauważa. – Mamy prawdziwą eksplozję badań poświęconych najróżniejszym aspektom wczesnego rozwoju umysłowego, ale akurat nie na temat czasu, a przecież to tak podstawowa cecha naszego świata”. Po chwili dodaje: „Myślę, że niemowlęta żyją w całkiem innym świecie temporalnym niż my. Chciałbym móc wejść do ich głów, a potem wrócić”.

W czasach studenckich Lewkowicz był członkiem grupy badającej zachowania seksualne ośmiornic i pomagał w stworzeniu pierwszego w świecie laboratoryjnego akwarium, w którym można było hodować te zwierzęta. Jako doktorant pracował na oddziale intensywnej opieki medycznej nad noworodkami, badając, czy stałe oświetlenie i ciągłe hałasy mogą wpływać na ich rozwój. Zastanowiło go wtedy, że 90 procent noworodków leży z głową odwróconą na prawo. (Do dziś nie wiadomo, dlaczego tak jest; niektórzy uważają, że wynika to z przeważającej praworęczności naszego gatunku, a niektórzy, że to właśnie odwracanie głowy się do niej przyczynia). Podążając śladami Piageta, Lewkowicz zaczął też badać, w jaki sposób ludzki umysł już na bardzo wczesnym etapie rozwoju zaczyna integrować zalewające go informacje zmysłowe.

W pierwszych dwóch, trzech miesiącach życia niemowlęta są „stworzeniami podkorowymi”. Kora mózgowa – kilka skomplikowanych zewnętrznych warstw neuronów zaangażowanych w obróbkę wrażeń zmysłowych i będących podstawą myślenia abstrakcyjnego oraz języka – nie weszła jeszcze w tryb online, czyli nie zaczęła modelować lub hamować wielu podstawowych funkcji układu nerwowego. Od chwili uruchomienia się kory, na twarzy noworodków pojawia się uśmiech; można powiedzieć, że wtedy ostatecznie budzą się one w świecie. Do tego momentu, jak mówi Lewkowicz, „ma się poczucie, jakby były niepodłączone”. Jedno z jego wczesnych doświadczeń wykazało, że w pierwszych tygodniach życia noworodek porządkuje swój świat doznań nie na podstawie rodzajów docierających informacji, lecz po prostu ich ilości. Dorośli też mają tę zdolność. Jeśli dorosłemu pokażemy plamy światła o różnej intensywności, a następnie odtworzymy dźwięki o zróżnicowanej głośności, bez trudu dopasuje je do siebie pod względem natężenia: to światło jest mniej więcej tak samo jasne, jak tamten dźwięk jest głośny. Lewkowicz odkrył, że już trzytygodniowe noworodki mogą tworzyć podobne powiązania.

„Od razu po urodzeniu dzieci potrafią na pewnym elementarnym poziomie łączyć informacje słuchowe i wzrokowe pod względem intensywności, ilości energii – tłumaczy Lewkowicz. – Wygląda więc na to, że noworodki mają fundament do budowania swojego świata, że tak powiem; używają prostych mechanizmów do rozruszania się i zorientowania, co z czym idzie”.

Na pewnym etapie badań Lewkowicz zainteresował się twarzami. Małe dziecko widzi wyraźnie tylko w obrębie kilkudziesięciu centymetrów, ale obiektem, który regularnie pojawia się w jego polu widzenia, jest twarz opiekuna. Twarz ta stanowi złożony bodziec – usta się poruszają, miny zmieniają, płynie strumień rozmaitych dźwięków. Lewkowicz wrócił do pytania Piageta o integrację międzyzmysłową: czy noworodek postrzega mówiącą twarz jako spójny obiekt? Kiedy i jak zaczyna się pojawiać ta percepcja i co ją umożliwia? Badacz szybko zdał sobie sprawę, że większość z tego, co mówiąca twarz może przekazać noworodkowi – stworzeniu, które nie ma pojęcia o słownictwie czy języku – to czas i chronologia napływania różnych bodźców. Kiedy twarz otwiera usta, pojawia się dźwięk o pewnym czasokresie; twarz mówi szybko lub wolno, w takim czy innym rytmie, który jest dla dziecka istotnym narzędziem porządkującym informacje w znaczenie. Niemowlę może przyswoić rytm „Aaa, kotki dwa” na długo przed pojęciem, że „kotki” to osobne słowo, nie mówiąc już o jego znaczeniu. (W przedszkolu moi chłopcy bardzo chcieli wiedzieć, jak się pisze literę „LMNOP”). W końcu noworodek zaczyna postrzegać, że ruch warg jest zsynchronizowany z dźwiękami. Każde wypowiedziane zdanie ma wiele czasowych wymiarów, a noworodek, genetycznie przygotowany, by je poznać, nie musi daleko szukać nauczyciela. Ten pochyla się tuż nad nim.



Któregoś poranka w laboratorium Lewkowicz zaczął narzekać na lokalnego dostawcę kablówki. Poprzedniego wieczora próbował oglądać film dokumentalny, ale dźwięk był tak fatalnie zsynchronizowany z obrazem, że w końcu dał sobie spokój i wyłączył telewizor. „Wypowiedź kończyła się, zanim jeszcze ktoś otworzył usta” – westchnął zirytowany. Problem ten nieraz pojawiał się na wszystkich kanałach od tego dostawcy i u wszystkich okolicznych użytkowników tej telewizji kablowej, jakich Lewkowicz poznał. Problem ten dobrze oddaje też główny przedmiot jego zainteresowań badawczych.

Percepcja czasu ma wiele aspektów, ale być może najważniejszym z nich jest synchronia – umiejętność określenia, czy dwa różne strumienie danych zmysłowych, takie jak dźwięk głosu i widok czyichś poruszających się warg, występują jednocześnie i czy wiążą się z tym samym zdarzeniem. Jesteśmy na to mocno wyczuleni. Badania pokazały, że gdy oglądamy film, w którym obraz i dźwięk rozmijają się choćby o 80 milisekund, czyli o mniej niż jedną dziesiątą sekundy, natychmiast to dostrzegamy. A jeśli ścieżka dźwiękowa jest opóźniona o 400 milisekund względem obrazu – czyli mniej niż pół sekundy – mamy zdecydowanie większy kłopot ze zrozumieniem, co się mówi.

Jedność postrzegania dobrze nam służy i umysł bardzo się stara ją zapewnić, czasem nawet kosztem poprawności. Już w latach siedemdziesiątych wykazano, że jeśli widzimy kukiełkę poruszającą ustami, a jednocześnie dociera do nas dźwięk z innego źródła, wyda się nam, że dźwięk powstaje bliżej kukiełki, niż jest w rzeczywistości. To efekt brzuchomówcy, który bierze się właśnie ze zwodniczej siły integracji międzyzmysłowej. Zresztą, by wywołać efekt brzuchomówcy, nie potrzeba głosu – wystarczy kilka prostych dźwięków, a w innym miejscu kukiełka ze skarpety.

Podobną iluzją jest efekt McGurka: skłonność do stapiania sylaby słyszanej i widzianej, jeśli są odbierane jednocześnie. Jeżeli osoba na nagraniu wideo mówi „ga”, podczas gdy ścieżka dźwiękowa podkłada „ba”, zdecydowana większość z nas nie usłyszy ani tego, ani tego, tylko „da”. Efekt McGurka można też wywołać, wykorzystując zmysł dotyku. W pewnych badaniach w Kanadzie ochotnicy słuchali wymawianych z przydechem sylab „pa” i „ta” oraz mówionego bez przydechu „ba” i „da”. Kiedy eksperymentatorzy wysyłali jednocześnie malutki podmuch powietrza na rękę lub kark, odbierano „pa” zamiast „ba” i „ta” zamiast „da” – tak jakby podmuch był usłyszany, a nie odebrany dotykiem. Efekt ten jest tak wyraźny i powtarzalny, że naukowcy zastanawiają się obecnie, czy nie warto byłoby wyposażyć urządzeń wspomagających niesłyszących w czujniki ruchu powietrza, tak by w praktyce umożliwić słuchanie przez skórę.

Mózg usilnie stara się zespalać różne dane w spójny obraz świata. Dorośli z łatwością stwierdzają rozsynchronizowanie głosu i ruchu warg aktorów na ekranie telewizora, ponieważ mają bogate doświadczenie w łączeniu obrazu poruszających się warg i strumienia dźwięków. Wiemy, że zwykle występują wspólnie i rozumiemy myśli, które z nich wynikają. Ale niemowlęta, jak zauważył Lewkowicz, nie mają podobnego doświadczenia, nie mają przyjętych założeń. Obserwowanie noworodka przyglądającego się mówiącej twarzy oznacza zyskiwanie wglądu w kompletnie odmienne rozumienie teraźniejszości. W tym kontekście Lewkowicz zaprojektował badanie, które nazwał eksperymentem mówiącej twarzy.

Na komputerze w swoim gabinecie zaprezentował mi krótkie nagranie z kobiecą twarzą. Na początku filmiku kobieta ma zamknięte usta, a potem powoli i wyraźnie wypowiada sylabę „ba” i zamyka usta. Lewkowicz pokazywał to nagranie niemowlętom w wieku od czterech do dziesięciu miesięcy. Każde z nich oglądało film raz za razem aż do chwili, gdy jego uwaga przechodziła na coś innego; wówczas film się zmieniał. Ta sama kobieta wypowiadała tę samą sylabę, ale tym razem dźwięk i obraz były rozsynchronizowane: najpierw rozlegało się „ba”, a następnie, po 366 milisekundach, czyli około jednej trzeciej sekundy, zaczynały się poruszać jej usta. Dla dorosłego takie rozfazowanie jest ewidentne, ale niemowlęta go nie zauważały. Zupełnie nie przeszkadzało im też, gdy oba strumienie przekazu były przesunięte o pół sekundy względem siebie.

„To do nich nie dociera – mówi Lewkowicz. – Zauważają dopiero to”.

Pokazuje to samo wideo, ale z rozfazowaniem rzędu 666 milisekund.

„Tym razem dźwięk się kończy jeszcze przed otwarciem ust!”

Okres ten – chwila, w której oddzielne strumienie danych zmysłowych oznaczane są jako należące do tego samego zdarzenia – nazywa się oknem międzyzmysłowej przyległości czasowej (intersensory temporal contiguity window). Pod wieloma względami to dobra robocza definicja „teraz”, choć wielkość okna zmienia się zależnie od bodźca i tego, kto przez nie patrzy. U niemowląt, które obserwują mówiącą twarz, „teraz” trwa dwie trzecie sekundy. Ale jak ustalił Lewkowicz, jeśli dzieci obserwują na ekranie bardziej rytmiczne zjawisko, na przykład odbijającą się piłeczkę, wychwytują rozsynchronizowanie już na poziomie jednej trzeciej sekundy; „teraz” staje się dla nich krótsze, choć wciąż jest wyraźnie dłuższe niż u dorosłego, przynajmniej gdy chodzi o łączenie strumieni danych zmysłowych.

„Uważam, że świat niemowlęcia jest znacznie wolniejszy” – mówi Lewkowicz. Ale nie ma pewności, dlaczego tak jest. Być może dzieje się tak dlatego, że w młodym mózgu wolniej przekazywane są sygnały. Wiele neuronów nie jest jeszcze pokrytych tłustawą osłonką mielinową, otulającą, izolującą i przyspieszającą przewodzenie impulsów nerwowych; mielina odkładana jest przez całe dzieciństwo, a proces ten może trwać nawet dwadzieścia lat. „Niewątpliwie mózg niemowlęcia działa wolniej niż nasz – mówi Lewkowicz. – Ale trudno to zinterpretować w sensie percepcyjnym. Co to znaczy, że świat niemowlęcia jest wolniejszy? Z jego perspektywy jest to po prostu świat. Powstaje raczej pytanie, jakie ma to konsekwencje dla postrzegania tego świata przez niemowlę”.



To niezwykłe, że dzieci w ogóle postrzegają jednoczesność. Dorośli zauważają, że ruch warg nie zgadza się z głosem, bo wiedzą już, czym są słowa, usta i związane z nimi dźwięki. Niemowlę nie ma o tym pojęcia. Kiedy obserwuje mówiącą twarz, ledwo spogląda na usta – przynajmniej przez pierwszych sześć miesięcy życia. Niemal całą uwagę skupia natomiast, jak zauważył Lewkowicz, na oczach. Dopiero około ósmego miesiąca dziecko zaczyna uważnie śledzić ruch ust.

Skąd więc niemowlę wie, czy dwa strumienie danych zmysłowych są zsynchronizowane, czy nie? Lewkowicz wrócił do swoich dawnych obserwacji z pracy doktorskiej, pokazujących, że noworodki mogą skutecznie łączyć dwa bodźce z różnych trybów zmysłowych – obraz i dźwięk – na podstawie intensywności. Bardzo możliwe, że podobnie jest z synchronią. Lewkowicz zaprojektował specjalny wariant eksperymentu z mówiącą twarzą i wspólnie z kolegami z Università degli Studi di Padova przeprowadził go na dzieciach w wieku około czterech miesięcy. Niemowlętom pokazywano dwa pozbawione dźwięku nagrania wideo, jedno obok drugiego. Na pierwszym było widać twarz małpy składającej wargi w „O”, jakby pohukiwała; na drugim ta sama małpa wysuwała szczękę, bezgłośnie chrząkając. Kiedy te same nagrania odtwarzano wraz z jedną ze ścieżek dźwiękowych, dzieci zwracały uwagę na ten film, do którego pasowała dana ścieżka dźwiękowa, czyli ten, na którym ruchy warg małpy zaczynały się i kończyły wraz ze ścieżką. Następnie naukowcy przeprowadzili uproszczoną wersję eksperymentu; tym razem niemowlęta wysłuchiwały nie małpich odgłosów, lecz prostych tonów, których trwanie dopasowano do czasu ruchu warg małpy. Noworodki – niektóre wręcz jednodniowe – zwracały uwagę na nagranie, w którym obraz odpowiadał pod względem czasokresu dźwiękowi.

Według Lewkowicza dowodzi to, że percepcja jednoczesności u noworodka nie wiąże się z treścią tego, co jest synchronizowane. To, co może się wydać superinteligencją noworodków – zdolność sparowania pysków małp z wydawanymi przez nie odgłosami – stanowi zabieg czysto mechaniczny. Dziecko dopasowuje początek i koniec audio do początku i końca wideo; jego układ nerwowy rejestruje chwilę rozpoczęcia i zakończenia odbioru dwóch strumieni energii, takich jak światło i dźwięk, które zaczynają się i kończą w tym samym momencie. Jeśli te dwa zjawiska występują jednocześnie, opisują to samo zdarzenie. Przypomina to nieco układanie samej ramki puzzli. Noworodki używają jednoczesności do wyznaczania granic zdarzenia, ignorują zaś środek układanki – informacje wyższego poziomu, które mogłyby zainteresować dorosłego (takie jak słowa i fonemy czy sens tego, co robią usta), lecz układ nerwowy i zmysły malutkich dzieci są jeszcze zbyt niedojrzałe na ich przetworzenie.

„Wygląda na to, że nie obchodzi ich, co jest wewnątrz bodźca – mówi Lewkowicz. – Ale gdy pokażemy im dwa zjawiska, które mają początek i koniec w tym samym czasie, to je zespolą”.

W dźwiękoszczelnym laboratorium dziesięciomiesięczny Adam dostarczał podobnych spostrzeżeń. Na ustawionych przed nim dwóch monitorach obserwował dwie pary ust prowadzących swoje nieme monologi. Kiedy włączano jedną ze ścieżek dźwiękowych, natychmiast zerkał na usta, których ruch synchronizował się z dźwiękiem, i robił to zdumiewająco konsekwentnie. Dokonywał właściwego wyboru, nawet gdy głos i odpowiadające mu ruchy ust były po hiszpańsku, czyli w języku, którego nie używano w jego domu. Adam, wyposażony w podstawowy algorytm wykrywania synchronii – to, co razem się zaczyna i kończy, przynależy do siebie – potrafił przyporządkować głos do twarzy bez najmniejszej wiedzy o tym, co ten głos wyraża.

Mechanizm synchronizacji – uważa Lewkowicz – może być kluczowym mechanizmem pozwalającym noworodkowi na rozpoczęcie porządkowania jego świata zmysłowego. Zaraz po urodzeniu układ nerwowy jest niedojrzały i niedoświadczony; nie potrafi wyłuskiwać informacji wyższego rzędu. Ale może wykrywać, kiedy określone dane zmysłowe zaczynają lub przestają napływać. Pojawiamy się na świecie, nie wiedząc nic o małpach, ale dużo o tym, co się dzieje – i przestaje dziać – dokładnie w tej chwili. „Jeśli zaczynasz z tym – tłumaczył Lewkowicz – zaczynasz życie od razu z bardzo przydatnym narzędziem: różne rzeczy przynależą do siebie, o ile coś temu nie zaprzeczy. To dobry sposób, by zmajstrować sobie spójny, wielozmysłowy świat”. A potem dodał ze śmiechem: „Nie wychodzi im to najlepiej. Ale lepsze to niż «pęczniejący, dudniący chaos» Jamesa”.



Można by pomyśleć, że w miarę dorastania niemowlę będzie coraz lepiej wprawiać się w sztuce synchronizowania, ale niekoniecznie tak jest. Lewkowicz odkrył, że niemowlęta w wieku ośmiu–dziesięciu miesięcy nie potrafią już odróżniać w jego laboratorium pyska małpy pohukującej od chrząkającej; ich próby łączenia głosu małpy z jej obrazem dają efekty nie lepsze od przypadkowych. Niemniej wciąż prawidłowo przyporządkowują ludzki głos do ruchu ust człowieka. Wygląda na to, że w miarę rozwoju nasz układ zmysłowy przekształca się z lejka w filtr, stając się coraz bardziej wybredny w wyborze danych do przetwarzania; proces ten nazywany jest zwężeniem percepcyjnym (perceptual narrowing).

„Na wcześniejszym etapie rozwoju niemowlęta są nastawione na znacznie szerszy odbiór świata – mówi Lewkowicz. – Masz ten prosty mechanizm, że jeśli rzeczy zachodzą w tym samym czasie, należy je ze sobą połączyć. Zaczynasz więc wiązać ze sobą informacje słuchowe, dotykowe i wzrokowe, ale ponieważ proces opiera się tylko i wyłącznie na pomiarze energii, często prowadzi do pomyłek. Będziesz łączyć pyski małp i odgłosy małp, ponieważ umiesz tylko wykryć powiększanie się i zmniejszanie ust oraz początek i koniec dźwięku, więc je łączysz ze sobą, nie przejmując się, że to niewłaściwy gatunek”. Wkrótce jednak niemowlę dysponuje już pewną znajomością konkretnych twarzy i głosów, a przede wszystkim wiedzą o tym, na które zwracać uwagę, a które ignorować. Doświadczenie odgrywa większą rolę. Noworodki raczej nie widują na co dzień pysków małp, w miarę więc jak neurony w dziecięcym mózgu przywykają do danych, które mają istotne znaczenie, zdolność do śledzenia szczegółów twarzy zupełnie innego typu zanika.

Z podobnych powodów maleje też wrażliwość niemowląt na obce języki. Lewkowicz badał dzieci z domów, w których mówiono po angielsku albo po hiszpańsku. Wyświetlano im na monitorach kobiece twarze. Na jednym z nich twarz bezgłośnie wymawiała po angielsku sylabę „ba”, a na drugim „va”. Następnie twarze zastępowała kręcąca się piłka, a jedna z dwóch sylab była wypowiadana kilka razy, głośno i powoli. Na koniec z powrotem na ekranach pojawiały się twarze kobiet, a naukowcy mierzyli, ku której kierowała się uwaga dziecka. Bez względu na język ojczysty sześciomiesięczne dzieci zerkały na usta, które odpowiadały wypowiadanej sylabie. Ale jedenastomiesięczne dzieci z domów hiszpańskojęzycznych zatracały tę zdolność. To dlatego, że w hiszpańskim sylaby te brzmią identycznie; vaca, czyli krowa, wymawia się „baka”. Dziecko w hiszpańskojęzycznym środowisku przestaje rejestrować różnice między tymi sylabami, podczas gdy dwujęzyczne dzieci zachowują tę zdolność.

Gdy nabieramy coraz większej biegłości w jednym środowisku językowym, robimy się mniej wrażliwi na inne. Podobnie badania wykazały, że bardzo młode białe niemowlęta równie dobrze rozróżniają twarze osób białych, jak Azjatów. Ale już w wieku około roku zaczynają mieć trudności z rozpoznawaniem twarzy innych niż białe. Człowiek wychowywany w Bułgarii, gdzie metrum muzyczne bywa bardziej złożone niż w muzyce zachodniej, potrafi rozpoznawać te subtelności rytmiczne również w wieku dorosłym, jeśli jednak po raz pierwszy słyszy je po ukończeniu roku życia, już na zawsze pozostaje na nie głuchy.



Złożone programy komputerowe korzystają z prostszych, nazywanych jądrami, które wykonują wiele podstawowych operacji algorytmicznych. Zdolność do postrzegania jednoczesności audiowizualnej jest trochę takim jądrem, pozwalającym neuronalnej sieci noworodka na wstępną organizację strumieni danych zmysłowych z pominięciem ich treści. Nie jest do tego wymagana wcześniejsza wiedza ani doświadczenie, tylko zdolność do pomiaru względnego stopnia pobudzenia. Opierając się na tym fundamencie, niemowlę może zacząć przetwarzać znaczenie – radzić sobie ze sprzecznymi informacjami i dostrzegać, które dane zmysłowe mają pierwszeństwo.

Lewkowicz jednak nie chce określić tej podstawowej zdolności jako „wrodzonej”. Według jednej z głównych szkół psychologii rozwoju rodzimy się z wbudowanym rozumieniem takich kluczowych spraw, jak przyczynowość, grawitacja, relacje przestrzenne. Umiejętności te zawdzięczamy doborowi naturalnemu, więc można wnioskować, że są one w jakiś sposób zakodowane w genach. Jednak Lewkowicz i wielu innych psychologów uważa, że rozumowanie to jest niejasne i upraszczające. Przywołanie genetyki oznacza zakończenie na tym dyskusji, tymczasem temat być może dopiero się zaczyna. „To pudełko, do którego można wszystko wrzucić – mówi Lewkowicz. – Nowe wcielenie witalizmu”.

On woli patrzeć na człowieka jak na organizm w nieustannym rozwoju. Jesteśmy bytami w czasie. Noworodek pojawia się na świecie z wieloma odruchami i zachowaniami – na przykład odruchem ssania – które wkrótce ustępują miejsca bardziej zaawansowanym. Są to przystosowania ontogenetyczne, które po wypełnieniu swej funkcji zanikają. Niemowlęcy radar do wykrywania jednoczesności może należeć właśnie do tej kategorii; pozwala rozruszać nowo narodzony układ zmysłowy, ale dość szybko zastępuje go bardziej złożone procesowanie, oparte w dużej mierze na doświadczeniu pozyskanym z interakcji z otaczającym światem.

Idąc tym tropem rozumowania, nie ma nic fizjologicznie magicznego w narodzinach. Noworodek to tylko późniejsza postać organizmu, który przecież istniał, nieco mniej rozwinięty, wiele dni i tygodni w ciemnościach łona matki. Badania pokazały, że nawet kilkugodzinny noworodek wyraźnie woli głos swojej matki od głosu obcych; można by uznać, że to także cecha wrodzona, o podłożu genetycznym, i wymyśleć dla niej ewolucyjne uzasadnienie (na przykład, że dobór naturalny faworyzował noworodki, które natychmiast mogły rozpoznać matkę). Ale tak naprawdę ta językowa łączność nawiązuje się w macicy za sprawą doświadczenia. Wielu badaczy wykazało, że słuch jest już funkcjonalny w trzecim trymestrze ciąży; płód sporo dowiaduje się o zewnętrznym świecie dzięki docierającym do niego dźwiękom. Jak ujawniło pewne klasyczne już badanie, tętno płodu przyspieszało, gdy słyszał on nagranie głosu matki czytającej wiersz, a spowalniało, gdy ten sam wiersz czytała nieznana kobieta. Francuski noworodek wyraźnie odróżnia tę samą opowieść czytaną po francusku, niderlandzku i niemiecku, nie rozumiejąc żadnego słowa. Inne badanie wykazało, że płacz dwudniowych noworodków z Francji i Niemiec układał się w linie melodyczne odpowiadające ojczystym językom matek; dzieci naśladowały dźwięki, z którymi osłuchały się w macicy.

Ludzie nie są zresztą pod tym względem wyjątkowi. Owce, szczury, niektóre ptaki i inne zwierzęta także słyszą jeszcze przed urodzeniem się czy wykluciem z jaja. Samice pewnych gatunków wróblowatych z Australii zaczynają uczyć określonych nawoływań pisklęta, które wyklują się dopiero za kilka dni. Gdy to już nastąpi, te, które potrafią odtworzyć charakterystyczny dźwięk (różniący się między poszczególnymi gniazdami), mają większą szansę na to, że zostaną nakarmione przez matkę. To swoiste „hasło dostępu” pozwala matce odróżnić własne pisklęta od tych, które wylęgły się z jaj podrzuconych przez kukułkę.

Zdaniem Lewkowicza kolejną zagadką do rozwiązania jest to, co wydaje się wrodzone w momencie przyjścia dziecka na świat. „Kiedy obserwujesz pojawienie się dowolnej umiejętności poznawczej czy percepcyjnej, kwestią według mnie nie jest jej obecność czy nieobecność, tylko skąd się bierze i kiedy się ujawnia. Jeśli spytasz mnie, czy niemowlęta wyczuwają czas, odpowiem, że tak, ale to zależy od tego, jak definiujemy czas. Czy są wrażliwe na informację ustrukturyzowaną pod względem czasowym? Tak. Pytanie brzmi: kiedy ta zdolność się pojawia?”



Jeśli kogoś dziwi, że cały tok badań naukowych można oprzeć na mówiącej twarzy, warto uświadomić sobie, że przez pierwsze miesiące życia percepcyjny świat niemowlęcia składa się niemal wyłącznie z mówiących twarzy. W ostatnim trymestrze ciąży zmysłowy świat płodu ogranicza się do wrażeń słuchowych i dotykowych. Po urodzeniu dochodzi do tego światło i ruch, nowe wymiary doznań do zintegrowania. W nowym świecie poczesne miejsce zajmują wypowiadane słowa rodziców. Same w sobie nic nie znaczą, ale dają wskazówki co do tego, jak obrazy i dźwięki łączą się z sobą; wsłuchując się w brzmienie języka, noworodek opanowuje synchronię i uczy się stawiać następny krok. Liczne badania potwierdzają, że niemowlęta silniej reagują na bodziec wzrokowy, gdy towarzyszy mu też dźwiękowy, i na odwrót; redundancja uwydatnia, a uwydatnienie prowadzi do rozumienia.

Wyobraźmy sobie, że jesteśmy w zgiełku na przyjęciu, mówi Lewkowicz. Ktoś coś do nas mówi, ale nie do końca wiemy co. Jeśli jednak uważnie przyjrzymy się ruchom jego warg, szybciej zrozumiemy sens. Dla niemowlęcia mówiąca twarz to czysta redundancja. Mówimy powoli, śpiewnie i rytmicznie, rozciągając to, co chcemy podkreślić: „A tutaj… mamy… bu… tel… kę”. Ruch warg zbiega się z dźwiękami; nawet grdyka porusza się w odpowiednim rytmie. „Dzięki rytmowi, prozodii i innym wskazówkom pozwalamy niemowlęciu zorientować się, że wszystko to idzie razem, i nauczyć się tego słowa – podsumowuje Lewkowicz. – Bingo: dysponujemy idealnie zaprojektowanym systemem do tego, by uczyć niemowlęta mowy”.

Co więcej, system ten pozwala nauczyć dziecko zasadniczego aspektu czasu. Percepcja czasu jest wieloraka; może dotyczyć kolejności, przeszłości/teraźniejszości/przyszłości, czasokresu, nowości, jednoczesności. Ale ostatecznie czas jest jednym: rozmową między zegarami – czy będą to zegarki ręczne, komórki ciała, białka czy nawet ludzie. Jak inaczej noworodek miałby się nauczyć jednoczesności, niż widząc ją i słysząc? Przynajmniej dla nas, ludzi, na samym początku zawsze jest słowo.



* * *




Konferencje te miały w zamyśle doprowadzić do powstania w Davos międzynarodowego uniwersytetu. Plany te pokrzyżował wielki kryzys oraz dojście Hitlera do władzy. [wróć]





DLACZEGO CZAS LECI





Studnia była widać tak głęboka, czy może Alicja spadała tak wolno, że miała dość czasu, aby rozejrzeć się dokoła i zastanowić nad tym, co się dalej stanie.

– Lewis Carroll, Alicja w Krainie Czarów





Ten rok, jak każdy, szybko zleci. Choćby był dopiero czerwiec, albo nawet kwiecień, a może i luty, myślami często jesteśmy już w przyszłości, zastanawiając się nad wrześniem, kiedy znów zacznie się szkoła czy wytężona praca, jakby płynące w tym czasie tygodnie lata już minęły; albo zastanawiamy się nad lipcem, tak że wiosna przemknęła już nam w mgnieniu oka. Stamtąd tylko mały skok myślowy dzieli nas od kolejnego stycznia, a znalazłszy się w styczniu, możemy z łatwością policzyć wszystkie stycznie, w których zastanawialiśmy się nad rokiem, który właśnie śmignął – albo pięcioma latami, dziesięcioma, tak wieloma, że zatarły się już ich szczegóły i wrzucamy je hurtem do pojemniejszych kategorii: „jak miałem dwadzieścia kilka lat”, „jak mieszkaliśmy w Nowym Jorku”, „zanim urodziły się dzieci”. Wtedy może wydać się też, że upłynęła już nasza młodość, a jeśli jeszcze nie, to bez trudu wyobrazimy sobie punkt w przyszłości, w którym będziemy czuć, że upłynęła już dawno temu.

Kiedy ten czas ucieka – zastanawiamy się nad tym od stuleci. Fugit irreparabile tempus, zauważał rzymski poeta Wergiliusz: czas mija bezpowrotnie. „Czas leci i dla żadnego nie zwleka”, napisał pod koniec XIV stulecia Chaucer w Opowieściach kanterberyjskich. Amerykańscy autorzy dodawali w XVIII i XIX wieku, że „czas mknie na chyżych skrzydłach” lub „leci tedy, bo ma orle skrzydła” oraz „czas ucieka, wieczność wzywa”. Jak mówi angielskie przysłowie, czas i przypływ na nikogo nie czeka. Wkrótce po naszym ślubie z Susan teść stwierdził słodko-gorzkim tonem: „Pierwszych dwadzieścia lat mija ot tak!” – i pstryknął palcami. Na razie minęło ich tuzin, ale chyba już wiem, co miał na myśli. Któregoś dnia Joshua westchnął głęboko: „Pamiętasz te stare, dobre czasy?” – a nie miał wówczas nawet pięciu lat. (Dla niego stare, dobre czasy wiązały się z babeczką czekoladową kilka miesięcy wcześniej). Sam się dziwię, jak często ostatnio uderza mnie ta ulotność czasu. Wydaje mi się na przykład, że dopiero co ubolewałem nad tym, „jak ten czas leci”, ale gdy się chwilę zastanowię, z osłupieniem stwierdzam, że tymczasem minęły lata. No i gdzie ten czas się podział?

Oczywiście uciekają nie tylko lata, lecz także dni, godziny, minuty i sekundy, choć może nie na tych samych skrzydłach. Mózg inaczej przetwarza upływ czasu w granicach kilku minut do godziny niż interwały liczące od kilku sekund do jednej czy maksymalnie dwóch minut. Kiedy próbujemy sobie przypomnieć, ile zajęła nam wyprawa do supermarketu, albo zastanawiamy się, czy godzinny program w telewizji minął nam szybciej lub wolniej niż zwykle, wykorzystujemy inny proces umysłowy niż wówczas, gdy czekamy na światłach i zastanawiamy się, dlaczego czerwone świeci tak długo, albo gdy na prośbę eksperymentatora oceniamy, ile sekund wyświetlany jest obraz na ekranie komputera. Postrzeganiem upływu lat zarządza zaś jeszcze inny mechanizm, ale o tym później.

Odpowiedź na pytanie, dlaczego czas leci, „zależy od tego, jaki rodzaj czasu mamy na myśli” – mówi John Wearden, psycholog z Keele University w angielskim hrabstwie Staffordshire. Ostatnie trzy dekady Wearden spędził na próbach rozwikłania związków człowieka z czasem. W 2016 roku opublikował The Psychology of Time Perception (Psychologia postrzegania czasu), napisaną przystępnym językiem historię i przegląd badań nad tym zagadnieniem. Kiedy dodzwoniłem się do niego, okazało się, że akurat miał się zacząć ważny mecz piłki nożnej. Przeprosiłem, że zawracam mu głowę. „Nie ma sprawy – odpowiedział. – Mój czas nie jest aż tak cenny. Chciałbym wydać się bardzo zapracowany, ale czekam tylko na rozpoczęcie meczu”.

Wearden przypomniał mi, że czasu nie postrzegamy bezpośrednio, tak jak w przypadku światła albo dźwięku. Światło rozpoznają wyspecjalizowane komórki siatkówki; pod wpływem bombardujących je fotonów przesyłają impulsy nerwowe, które szybko trafiają do mózgu. Fale dźwiękowe docierają do komórek rzęsatych w uchu, a ich drgania są przetwarzane na sygnały elektryczne, które mózg przekłada na audio. Nie istnieją natomiast specjalne receptory do wykrywania czasu. „Kwestia narządu odbierania czasu przez wiele lat trapiła psychologię” – stwierdził Wearden.

Czas jawi się nam pośrednio, zwykle za sprawą swojej zawartości. W 1973 roku psycholog J.J. Gibson napisał, że „zdarzenia są postrzegalne, ale sam czas nie”. Stwierdzenie to stało się punktem wyjścia dla wielu badaczy zajmujących się czasem. Myśl Gibsona była ogólnie taka, że czas nie jest rzeczą, tylko przepływaniem przez rzeczy – nie jest rzeczownikiem, lecz czasownikiem. Mogę opisać swoją wycieczkę do Disneylandu (tam jest Myszka Miki, a tam kolejka górska, daleko w dole przez okno samolotu widać chmury) i mogę uświadamiać sobie tę wyprawę już w trakcie jej odbywania, ale nie mogę doświadczyć „wycieczki” pozbawionej widoków, aktywności czy myśli. Czym jest „czytanie” bez słów i przechodzenia od jednych do drugich? Czas jest tylko słowem, którym określamy przechodzenie zdarzeń i doznań poprzez nas.

Ujęcie Gibsona nie różni się znacznie od augustiańskiego. „Nie próbuj mi przeszkadzać [umyśle], mącąc, że czas ma obiektywne istnienie – pisał Augustyn. – Mierzę tylko wrażenie, jakie mijające rzeczy na tobie wywierają i które pozostaje w tobie, gdy one przeminęły. To wrażenie, jako teraz obecne, mierzę, a nie owe rzeczy, dzięki których przeminięciu ono powstało. Właśnie to wrażenie mierzę, kiedy mierzę odstępy czasu”1 (XI, 27). Nie doświadczamy więc „czasu”, lecz jego upływu.

Zauważyć i wyznaczyć upływ czasu to zdać sobie sprawę ze zmiany – w otoczeniu, sytuacji czy nawet, jak zauważył William James, wewnętrznym krajobrazie własnych myśli. Nie jest już tak, jak było. W poczucie teraz wsiąka świadomość wtedy. Ale żeby dokonać tego porównania, trzeba odwołać się do pamięci. Czas może biec – ciągnąć się albo pędzić – tylko jeśli pamiętamy jego poprzednią prędkość. „Ten film wydał mi się o wiele dłuższy niż inne” – mówimy – albo „Całe przyjęcie przeleciało w mgnieniu oka. Pamiętam, że ostatni raz spojrzałem na zegar 2 godziny temu”. Jeśli chcemy przyjąć, że czas jest jednak w pewnym stopniu rzeczą, byłby on śladem pamięciowym innych rzeczy.

„Każdy miał chyba to doświadczenie, kiedy całkowicie pochłania go lektura jakiejś książki – mówi Wearden. – Nagle patrzymy na zegar na ścianie i ze zdziwieniem stwierdzamy, że już dziesiąta. Kiedyś myślałem, że potrafimy mierzyć upływ czasu w trakcie jego trwania. Ale oczywiście to niemożliwe, ponieważ nie czujemy czasu; jest on przez nas wydedukowany. I tu sprawy się komplikują. Często mawiamy, że czujemy, jak czas ucieka, ale wiele tych ocen czynimy na podstawie wnioskowania, a nie bezpośredniego doświadczenia”.

I rzeczywiście, często mówimy: „Jakim cudem ten czas zleciał tak szybko?”, co tak naprawdę należałoby przełożyć jako: „Nie pamiętam, na co poszedł ten czas” albo „Straciłem rachubę czasu”. Doświadczenie to uderza mnie najczęściej podczas długiej jazdy samochodem znaną mi trasą, szczególnie w nocy. Rozmyślam sobie wtedy, podśpiewuję do radia, ale jestem też bardzo uważnym kierowcą: obserwuję sytuację na drodze, widzę, jak słupki milowe pojawiają się w światłach moich reflektorów, a potem znikają we wstecznym lusterku. Kiedy jednak docieram do swojego zjazdu, z zaskoczeniem orientuję się, że już tu jestem, bo nie pamiętam większości wiraży, które wziąłem, by tu dotrzeć. Niepokoi mnie to: czy jednak nie byłem uważny? Musiałem być, bo inaczej mógłbym już przecież nie żyć. Więc jak się tu znalazłem? Na co poszedł ten czas?

Warto tu zauważyć, że gdy mówimy: „Straciłem rachubę czasu”, na ogół oznacza to, że tak naprawdę wcale go nie rachujemy. Wearden przeprowadził badanie, w którym się to ujawniło. Rozdał dwustu studentom kwestionariusz z prośbą o opisanie sytuacji, w której mieli poczucie szybszego lub wolniejszego niż zwykle upływu czasu. Mieli dokładnie przedstawić, co w tej sytuacji robili; czy czuli na bieżąco, że czas biegł szybciej lub wolniej, oraz podać nazwy ewentualnych używek, pod których wpływem byli. Studenci odpowiadali na przykład tak:

Czas płynie błyskawicznie, gdy razem z przyjaciółmi jesteśmy na drinku albo wciągamy kreskę koki. Tańczymy, gadamy i nagle jest już trzecia nad ranem.

Wygląda na to, że spożycie alkoholu przyspiesza czas – być może dlatego, że jestem wtedy w towarzystwie i dobrze się bawię.

Ogólnie studenci donosili, iż doświadczenie przyspieszonego upływu czasu jest częstsze niż zwolnionego. Ponadto zarówno jedne, jak i drugie zniekształcenia czasowe występowały dwie trzecie razy częściej, gdy respondent był pod wpływem jakichś używek. Alkohol i kokaina przyspieszały czas, podczas gdy marihuana i ecstasy mogły go z równym prawdopodobieństwem przyspieszać, co spowalniać. Czas zawsze biegł szybciej, gdy badani byli czymś zajęci, cieszyli się, byli skupieni na czymś lub przebywali w towarzystwie (często na zakrapianym spotkaniu), zwalniał zaś, gdy byli znudzeni, zmęczeni albo smutni. Co uderzające, wielu ankietowanych przyznawało, że nie mieli poczucia szybciej upływającego czasu aż do chwili, gdy uświadamiał im to jakiś wyraźny zewnętrzny znacznik czasu – wschód słońca, przypadkowe zerknięcie na zegar, ogłoszenie przez barmana ostatniej kolejki drinków. Do tej pory często w ogóle nie mieli poczucia czasu. Jak zauważył jeden z badanych: „Uświadamiam sobie upływ czasu dopiero wtedy, gdy bar czy pub, w którym jestem, zaczyna się zamykać lub ktoś obok mnie powie, która jest godzina”.

Kwestia, dlaczego czas ucieka, przynajmniej w skali minut czy godzin, jest więc tak oczywista, że to niemal gonienie za własnym ogonem: czas ucieka, ponieważ rzadko zerkamy na zegarek. W pewnym momencie orientujemy się, że minęły, powiedzmy, 2 godziny, od kiedy ostatni raz spojrzeliśmy na zegarek; zdajemy sobie sprawę, że to całkiem długo, ale skoro nie liczyliśmy i nie pamiętamy każdej z minut, które przeszły, wnioskujemy na podstawie sporej liczby towarzyszących zdarzeń, że czas zleciał szybko. Jak napisała jedna z przebadanych przez Weardena studentek: „Po tym, jak na zakończenie wieczornej zabawy w mieście wzięłam z dwiema koleżankami kokainę o trzeciej nad ranem, nagle okazało się, że jest już siódma. Czas minął znacznie szybciej, niż myślałam”.

Nie różni się to aż tak bardzo od tego, czego często doświadczamy, budząc się rano, a także gdy bujamy myślami w obłokach. „Całe pole naszej świadomości jest wypełnione przez przypadkowe myśli – napisał Paul Fraisse w Psychologie du temps – i kiedy rozlega się dźwięk budzika, z zaskoczeniem stwierdzamy, że jest już tak późno. Nie byliśmy świadomi upływu czasu”. Fraisse dodał, że tak samo można wyjaśnić, dlaczego niektórym ludziom monotonne zajęcia mijają całkiem szybko: kiedy się nudzimy, zwracamy uwagę na upływ czasu, może nawet zerkamy na zegarek, ale nie robimy tego, kiedy odpływamy myślami. Badania przeprowadzone w 1952 roku przez Morrisa Vitelesa, psychologa pracy z University of Pennsylvania, wykazały, że tylko co czwarty pracownik odczuwa swoją pozornie monotonną pracę jako właśnie taką2.

Wearden zauważył również, że szybkie lub wolne mijanie jakiegoś okresu zależy od tego, kiedy to oceniamy – na bieżąco czy retrospektywnie. Minuty mogą się dłużyć zarówno w czasie przeszłym, jak i w czasie teraźniejszym. Korek drogowy czy nudne przyjęcie mogą się w naszym odczuciu ciągnąć w nieskończoność, gdy w nich tkwimy, i zapewne tak właśnie będziemy je później wspominać. Jednak, jak zauważa Wearden, czas rzadko zdaje się lecieć w danej chwili. Wynika to niemal z definicji: ucieka właśnie dlatego, że go nie śledzimy. Kiedy ostatnio siedziałeś w kinie, myśląc wciąż: „O rany, jak szybko zlatuje mi ten film”? Albo film nas nudzi i co chwila zerkamy na zegarek, albo akcja nas wciąga i o zegarku zapominamy. Na spotkaniach i konferencjach naukowych Wearden często pyta innych psychologów, czy kiedykolwiek mieli uczucie, że czas płynie właśnie szczególnie szybko, albo znają kogoś, kto tego doświadczył. Odpowiedź zawsze jest negatywna.

„Wśród psychologów po kilku piwach pojawia się konsensus, że doświadczenie szybkiego upływu czasu jest tak rzadkie, iż można je uznać za nieistniejące – stwierdził Wearden. – Nie da się przyspieszyć czasu, w którym jesteśmy na bieżąco”. Czas nie zlatuje nam, gdy się dobrze bawimy – odkrywamy, że zleciał, gdy zabawa się kończy.


Tłumaczenie Z. Kubiaka dostosowane do podanej przez A. Budricka wersji z nowego angielskiego przekładu Augustinian Heritage Institute (1997) w serii The Works of Saint Augustine: A Translation for the 21st Century (przyp. red.). [wróć]



Wśród wielu dokonań tego badacza warto zwrócić uwagę na test psychologiczny Viteles Motorman Selection Test, który pomagał firmie Milwaukee Electric Railway zatrudniać najlepszych motorniczych. Viteles napisał książki The Science of Work (Naukowe ujęcie pracy) i Motivation and Morale in Industry (Motywacja i morale w przemyśle), a kiedyś wygłosił nawet wykład pt. Maszyny a monotonia (przyp. aut.). [wróć]





„Tato, nastaw czas!” – Joshua wszedł do kuchni, gdzie akurat parzyłem poranną kawę. On i Leo mają już dwa lata i dobrodziejstwa świeżo opanowanego języka wykorzystują głównie do kierowania pretensji pod swoim adresem. On Coś ma, a ja nie, to niesprawiedliwe. Każdy chce zaakcentować swą rodzącą się indywidualność, jednak tylko idealny parytet ładzi kosmos. Razem z Susan wprowadziliśmy zasadę „każdy ma swoją kolej”, ale wkrótce otrzymaliśmy lekcję na temat percepcji czasu: dla tego, kto czeka na swoją kolej, tura tego drugiego trwa zdecydowanie dłużej niż jego własna.

Żeby rozwiązać ten problem, zacząłem posiłkować się zegarem, a dokładniej klasycznym minutnikiem kuchennym, w którym przekręca się duże pokrętło, a po upływie nastawionego czasu odzywa się dzwonek. Pomysł spodobał się chłopcom; nie jest to arbitralny sędzia, który złości się wpół ogolony albo zaczytuje się w gazecie. Obiektywność wyroków minutnika wydawała się chłopcom niemal magiczna, dlatego też często prosili mnie o jego nakręcanie, by rozstrzygał ich spory. Lecz nawet to podejście w końcu przestało im wystarczać. Joshua zaczął podkradać minutnik i przekręcać go, by przyspieszyć dzwonek, a tym samym skrócić turę brata i zmusić go do oddania Czegoś.

Na ogół nastawiałem timer na 2 minuty, ale któregoś dnia Susan nastawiła go na cztery, byśmy mieli szansę spokojnie porozmawiać. W połowie tego czasu – wręcz upiornie blisko 2 minut – wyrósł przed nami zaniepokojony Joshua z pytaniem, dlaczego minutnik jeszcze nie dzwoni. Najwyraźniej w wyniku regularnego treningu nauczył się, ile trwają 2 minuty; udało mi się wpoić mu czas. „Tak jakby uczyli się czasu tak samo jak języka” – zauważyła Susan. Miała rację, i w to w większym stopniu, niż nam, rodzicom, na ogół się wydaje. Ale sprawa jest też bardziej skomplikowana. Ewidentnie nasze dzieci posiadają jakiś wewnętrzny minutnik – prostą wersję dorosłego zegara, za sprawą którego przedłużające się czerwone światło czy oczekiwanie na spóźniający się tramwaj wywołuje w nas zniecierpliwienie. Mogę więc przekazać moim dzieciom, czym jest czas, tylko na tyle, na ile mają one już środki, by to przyjąć i zrozumieć.



Pewnego dnia w 1932 roku Hudson Hoagland wybrał się do apteki. Był to szanowany bostoński fizjolog, którego zainteresowania koncentrowały się wokół wpływu hormonów na pracę mózgu. W trakcie swej kariery wykładał w Tufts Medical School, Boston University oraz na Harvardzie. Przyczynił się również do założenia fundacji, której zawdzięczamy pigułkę antykoncepcyjną. Później, w latach dwudziestych XX wieku, zajmował się sprawą niejakiej Margery, medium udzielającego się w wyższych sferach towarzyskich, którą ostatecznie zdemaskował Houdini. Jednak w tej chwili Hoagland kupował po prostu aspirynę, po którą wysłała go żona z czterdziestostopniową gorączką, złożona w domu grypą.

Wyjście do apteki zajęło mu 20 minut, ale kiedy wrócił, jego żona twierdziła, że nie było go znacznie dłużej. Zaciekawiło to Hoaglanda. Poprosił, by odliczyła w myślach 60 sekund, a on zmierzy to stoperem. Jego żona była muzykiem i miała dobrze wyćwiczone poczucie długości sekundy, niemniej tym razem policzyła do sześćdziesięciu w 36 sekund. W ciągu kilku kolejnych dni Hoagland wielokrotnie przeprowadził to doświadczenie i przekonał się, że w miarę jak jego żona zdrowiała i spadała jej temperatura, wyczucie czasu wracało u niej do normy. „Mimowolnie liczyła szybciej przy wyższej niż przy niższej temperaturze” – napisał Hoagland kilka lat później w artykule naukowym. Kiedy powtórzył to doświadczenie z ochotnikami, którzy mieli gorączkę lub sztucznie podniesiono im temperaturę ciała, otrzymał identyczne wyniki. Wyglądało na to, że wszyscy mamy wbudowany wewnętrzny zegar, który tyka szybciej po podgrzaniu. Przy tym nikt z ochotników nie miał poczucia, że czas im zlatuje. Wszyscy byli zaskoczeni, gdy na koniec dowiadywali się, że według zegara upłynęło mniej czasu, niż podali. „Z gorączką, jeśli miałby to być jedyny zmienny czynnik, możemy pojawić się sporo przed umówioną porą spotkania” – napisał Hoagland.

Jego spostrzeżenia skłoniły innych badaczy do przeprowadzenia, jak określił to w swoim artykule John Wearden, „jednych z najosobliwszych manipulacji eksperymentalnych w poważnej psychologii”. Ochotnicy w rozgrzanych pokojach zakładali ciepłe bluzy lub specjalne hełmy, które nagrzewały im głowę, a następnie mieli wystukiwać palcami 30 sekund albo wyregulować metronom tak, by tykał, powiedzmy, cztery razy na sekundę, albo ocenić, kiedy upłynęły 4,9 czy 13 minut. W jednym z eksperymentów ochotnicy wykonywali tego typu zadania w trakcie pedałowania na rowerze stacjonarnym w zbiorniku z wodą. W artykule z 1966 roku Hoagland ponownie opisał swoje wcześniejsze spostrzeżenia z uwzględnieniem aktualnej wiedzy i zaproponował wyjaśnienie fizjologiczne. „Wyczucie czasu u człowieka zależy zasadniczo od prędkości metabolizmu oksydacyjnego w wybranych komórkach mózgu” – napisał.

Wyjaśnienie to niewiele wyjaśniało (nie jest nawet jasne, czy Hoagland sam dokładnie wiedział, co miał na myśli), ale od czasu jego podania zainteresowanie tym tematem wzrosło. Spośród wielu aspektów związanych z czasem zdecydowanie najczęściej badano wychwytywanie czasokresów – czyli to, na ile potrafimy ocenić długość jakiegoś odcinka czasu, zwykle od kilku sekund do kilku minut. Jest to skala naszego doświadczenia z chwili na chwilę; w niej planujemy, oceniamy czy podejmujemy decyzje; błądzimy myślami, niecierpliwimy się lub nudzimy. Kiedy rośnie nasze rozdrażnienie, gdy czekamy na światłach lub mamy pewność, że brat ma Coś nieco dłużej, niż mu się należy, poruszamy się właśnie w tym zakresie czasowym. Wiele z naszych interakcji społecznych przebiega w tych niewielkich przedziałach i zależy od dobrego wyczucia interwałów. Szczery uśmiech zwykle zaczyna się i kończy szybciej niż wymuszony; różnica czasowa jest może niewielka, ale wystarczająca, by obserwator odróżnił oryginał od podróbki.

Przez ponad stulecie badacze zauważali, że poruszając się w czasie, kształtujemy go. Płynie on szybciej lub wolniej w zależności od tego, czy człowiek jest radosny, smutny, rozzłoszczony, rozdrażniony, boi się albo na coś czeka, gra utwór muzyczny lub go słucha. Jedno z badań już w 1925 roku pokazało, że przemówienie zawsze szybciej mija wygłaszającemu je niż słuchaczom. Kiedy naukowcy mówią o „percepcji czasu”, zwykle chodzi im o tę niewielką liczbę sekund czy minut.



Tak się składa, że małe dziecko dzieli swoją zdolność do wychwytywania upływu 2 minut z większością przedstawicieli świata zwierzęcego. W latach trzydziestych rosyjski fizjolog Iwan Pawłow odkrył, że mistrzami wyczucia krótkich interwałów są psy. Pawłow znany jest przede wszystkim z wykazania, że jeśli pies słyszy w trakcie jedzenia dzwonek, można go przyuczyć do ślinienia się na sam dźwięk dzwonka; reakcję tę nazwano odruchem warunkowym. Ale Pawłow pokazał też, że równie dobrze jak do dzwonka można przyzwyczaić psa do odcinka czasu. Jeśli pies dostaje jedzenie dokładnie co pół godziny, z czasem zacznie się ślinić pod koniec takiego okresu, nawet jeśli nie dostanie pokarmu. Pies zinternalizował ten czasokres, w jakiś sposób odlicza minuty i oczekuje nagrody wraz z ich upłynięciem. Pod niektórymi względami psy mają więc oczekiwania podobne do ludzkich, które można wzbudzać i mierzyć.

Podobne zdolności mają także laboratoryjne szczury. Załóżmy, że trenujemy szczura w następujący sposób: w jego klatce zapala się światło, oznaczające początek okresu, i jeśli zwierzę odczeka, powiedzmy, 10 minut, dostaje w nagrodę jedzenie. Powtarzamy to kilka razy. Następnie zapalamy światło, ale nie dajemy mu nagrody bez względu na to, jak często naciska dźwignię. Reakcja szczura jest spójna: zaczyna wciskać dźwignię na krótko przed upływem 10 minut, wciska ją najczęściej dokładnie po 10 minutach i poddaje się wkrótce potem. Podobnie więc jak pies, szczur ogniskuje swoje oczekiwania na określonym odcinku czasu; wie też, że trzeba dać sobie spokój wkrótce po upływie tego odcinka, jeśli oczekiwanie nie zostało zaspokojone.

Zachowanie motywowane oczekiwaniem jest skalowalne względem długości interwału; bez względu na to, czy szczur jest przyuczony do rozpoznawania interwału 5-, 10- czy 30-minutowego, zaczyna i przestaje wciskać dźwignię w oknie czasowym, które wynosi około 10 procent całego interwału. W obliczu 30-sekundowego interwału szczur zaczyna wciskać dźwignię 3 sekundy przed jego upływem i przestaje 3 sekundy po upływie. W przypadku okresu 60-sekundowego zaczyna wciskać dźwignię 6 sekund przed upływem minuty itd. Zależność tę opisał w 1977 roku John Gibbon, fizyk matematyczny z Columbia University. W swym doniosłym artykule przedstawił założenia teorii skalowalnego pomiaru czasu (scalar expectancy theory, SET), gdzie na podstawie grupy równań pokazał, że stopień wzbudzonego oczekiwania u zwierzęcia – tempo jego reakcji – zwiększa się pod sam koniec wyuczonego interwału i zachodzi to proporcjonalnie do długości całego tego interwału. Obecnie wszelkie próby wyjaśnienia, jak zwierzęta mierzą długość czasokresów, muszą uwzględniać tę niezmienniczość skali.

Szczura stać też na inne wyczyny w ustalaniu czasokresu. Umieszczony w labiryncie, w którym do sera prowadzą dwie ścieżki, szybko uczy się wybierać nie tylko najkrótszą, ale i najszybszą drogę do celu. Jeśli obie drogi są równej długości, ale na jednej trzeba w pewnym punkcie odczekać minutę przed pójściem dalej, a na drugiej odczekać 6 minut, zwierzę uczy się wybierać drogę wiodącą do celu w najkrótszym czasie. Rozróżnia więc interwały i potrafi ocenić długość traconego przez siebie czasu.

Zdolność tę w większym lub mniejszym stopniu wykazują także kaczki, gołębie, króliki, a nawet ryby (sam Gibbon pracował ze szpakami). W 2006 roku biolodzy z University of Edinburgh pokazali, że kolibry potrafią mierzyć czas w warunkach naturalnych. Badacze przygotowali osiem specjalnych poideł przypominających kwiaty i wypełnionych słodzoną wodą; cztery z nich napełniały się co 10 minut, a cztery co 20 minut. Kolibry – trzy samce, które wyznaczyły swoje terytorium w pobliżu sztucznych kwiatów – szybko przyswoiły dwa rytmy napełniania się poideł i oczekiwały na to we właściwych porach. Przylatywały do poideł 10-minutowych znacznie wcześniej niż do 20-minutowych, aktywnie unikały tych drugich aż do upływu blisko 20 minut i zaczynały się interesować wszystkimi nimi tuż przed tym, jak nadchodziła pora odnowienia ich zapasów. Doskonale przy tym pamiętały, gdzie znajdują się poidła i do których ostatnio przyleciały; nie marnowały czasu na podlatywanie do pustych. By skutecznie pożywiać się w środowisku naturalnym, ptaki muszą doskonale zapamiętać, gdzie znajdują się poszczególne kwiaty, i nauczyć się, kiedy przybywa w nich nektaru (co zmienia się w ciągu dnia), opracowywać optymalną trasę lotu między nimi i starać się przybywać do każdego kwiatu nieco (ale nie za bardzo) przed konkurencją. Nawet w krainie miodem płynącej czas się liczy, a kolibry wykorzystują go najlepiej, jak potrafią.

Rzecz jasna również ludzie ciągle starają się optymalizować wykorzystywanie przez siebie czasu w skali sekund i minut, niekiedy świadomie, niekiedy nieświadomie. Jeśli podbiegnę, to czy zdążę do pociągu, który zaraz rusza z peronu? Czy ta kolejka do kasy posuwa się zbyt wolno – i w jakim momencie powinienem przenieść się do tej obok? Podejmowanie tego typu decyzji jest możliwe tylko wtedy, gdy potrafimy precyzyjnie mierzyć te krótkie interwały i porównywać ze sobą. Wygląda to na dość złożone zachowanie, ale ewidentnie stanowi powszechną, podstawową zdolność w królestwie zwierząt, to zaś, że sztuki tej dokonują stworzenia z mózgami wielkości groszku, wskazuje, że musi istnieć jakiś podstawowy, stary ewolucyjnie mechanizm pomiaru czasu.



Przez dużą część XX stulecia badania nad kwestiami wyczucia czasu i postrzegania czasokresów toczyły się w dwu szkołach, wzajemnie nieświadomych roli, a może nawet istnienia jedna drugiej. Pierwsza z nich, w dużej mierze europejska, zajmowała się przede wszystkim egzystencjalnym doświadczaniem czasu i przekładaniem filozofii na psychologię. Niemieccy doświadczalnicy z XIX wieku, oddani psychofizyce, traktowali czas jak coś namacalnego. Ernst Mach zastanawiał się nawet, czy ludzie mają specjalne receptory, być może w uszach, odbierające upływ czasu. W 1890 roku w ważnym eseju La genèse de l’idée de temps (O źródłach koncepcji czasu) francuski filozof Jean-Marie Guyau odrzucił koncepcję obiektywnego czasu i przedstawił bardzo dzisiejszy, a jednocześnie bardzo augustiański pogląd, że czas istnieje tylko w umyśle. „Czas nie jest stanem, lecz raczej prostym wytworem świadomości – napisał. – Nie jest to forma a priori, którą nakładamy na zdarzenia. Tak jak ja go pojmuję, czas jest li tylko systematyczną skłonnością, uporządkowaniem reprezentacji umysłowych. I pamięć jest li tylko sztuką ich przywoływania oraz porządkowania”. W skrócie: czas jest naszym sposobem na utrzymywanie ładu we wspomnieniach.

Późniejsi badacze stracili zainteresowanie rzekomym Zeitsein, czyli „zmysłem czasu”, skupiając się raczej na sprawdzaniu i dokumentowaniu tego, co na wiele sposobów zwodzi naszą percepcję czasu. Środki takie jak pentobarbital czy tlenek azotu zaniżają ocenę długości czasokresu, podczas gdy kofeina i amfetamina powodują skutek przeciwny. Dźwięk wysoki wydaje się trwać dłużej niż niski tej samej długości. Czas „wypełniony” zdarzeniami mija szybciej niż „pusty”: 26 sekund spędzonych na rozszyfrowywaniu anagramów lub zapisywaniu alfabetu od końca wydaje się mijać szybciej niż 26 sekund spędzonych bezczynnie. Piaget jako pierwszy zajął się postrzeganiem czasu przez dzieci i wykazał, że percepcja ta rozwija się u ludzi stopniowo.

W 1963 roku francuski psycholog Paul Fraisse podsumował ponad sto lat badań nad czasem, uwzględniając także swoje własne dociekania, w książce Psychologie du temps. Było to dzieło o encyklopedycznym rozmachu, łączące bardzo odległe od siebie podejścia badawcze, i cieszyło się taką popularnością i poważaniem jak wcześniej The Principles of Psychology Jamesa. „Wywierało ono wielki wpływ na wybór tematów badań przez doktorantów – powiedział mi kognitywista Warren Meck z Duke University. – Ale to było w dawnych, dobrych czasach, gdy napisanie książki coś jeszcze znaczyło, przynajmniej w nauce”.

Tymczasem w USA inna grupa naukowców, do której należał młody Warren Meck, zajmowała się badaniem czasu od trochę innej strony, początkowo nawet nieświadoma odmienności swojego podejścia. Obecnie Meck, uznawany za nestora badań nad wyczuciem interwałów czasowych, próbuje zachęcić badaczy do przyjęcia pewnego wspólnego zestawu poglądów. „Próbuję spędzić koty do jednego stada” – jak to ujął.

Meck, który dorastał na farmie we wschodniej Pensylwanii, lubi podkreślać, że wciąż jest farmerem, skoro przez lata pracy w laboratorium hodował myszy i szczury, prowadząc na nich badania. Pierwsze dwa lata studiów odbył w lokalnej filii Penn State University mieszczącej się naprzeciwko jego szkoły średniej, a potem przeniósł się do University of California w San Diego, gdzie pracował jako asystent w laboratorium warunkowania instrumentalnego (sprawczego), badając gołębie. W tym czasie, w latach siedemdziesiątych, w koncepcjach uczenia zwierząt i wytwarzania odruchu warunkowego wciąż dominował behawioryzm, szkoła myślenia, której głównym przedstawicielem w USA był B.F. Skinner. Dążył on do zrozumienia, jak uczą się zwierzęta, dzięki ścisłemu kontrolowaniu ich zachowania w laboratorium. Kwestie kognitywne i psychologii społecznej nie cieszyły się zbytnim zainteresowaniem behawiorystów, którzy postrzegali zwierzęta mniej więcej tak jak sprzęt laboratoryjny. Pawłow zademonstrował, że zdolność zwierząt do rozpoznawania czasokresów jest kluczowa dla powstania odruchu warunkowego, ale behawioryści na ogół postrzegali tę zdolność jako środek do osiągnięcia innych celów, sama w sobie nie wydawała im się obiektem wartym badań.

Jak wspomina Meck, laboratorium w San Diego ze swoją plątaniną kabli biegnących w różne strony przypominało trochę centralę telefoniczną. W większości takich laboratoriów aparatura była na tyle elementarna, że czynności we wszystkich klatkach trzeba było wykonywać niemal jednocześnie. Warunkowanie polegało głównie na przyuczeniu ptaków do wybierania właściwego czasu opóźnienia przed wzmocnieniem: gołąb dostawał ziarno, jeśli po zobaczeniu odpowiedniego koloru na przycisku odczekał na przykład 20 sekund przed jego dziobnięciem. „Stałe interwały, zmienne interwały… Wydawało nam się, że zwierzęta zachowują się tak, jakby były zegarkami” – stwierdził Meck. Jego kolegów interesowało, czego jeszcze da się nauczyć zwierzęta, „ale mnie bardziej ciekawiło, co takiego w ich mózgu pozwala im to robić. To nie jest pytanie, jakie zadałby behawiorysta”.

Meck przeniósł się zatem na Brown University, gdzie pracował razem z Russellem Churchem, znanym psychologiem eksperymentalnym i współpracownikiem Johna Gibbona, twórcy teorii skalowalnego pomiaru czasu (SET). W tym okresie Gibbon skupił się już wyłącznie na badaniu percepcji krótkich okresów, próbując dociec, jakie procesy poznawcze pozwalają zwierzętom odróżniać jeden interwał od innego. W 1984 roku tych trzech badaczy opublikowało doniosłą pracę Scalar Timing in Memory, która rozwijając wcześniejsze spostrzeżenia Gibbona z 1977 roku, w celu wyjaśnienia adekwatnych czasowo działań zwierząt przedstawiała model oparty na przetwarzaniu informacji.

Zgodnie z tą koncepcją zwierzęta są wyposażone w pewien prosty zegar, coś w rodzaju klepsydry czy zegara wodnego, który wykonuje dwa zadania: za pomocą jakiegoś rozrusznika w stałym tempie emituje impulsy, a także zlicza te impulsy (tyknięcia) w trakcie mierzonego zdarzenia, dając materiał do późniejszego wykorzystania. Jest to więc coś, co tyka i zarazem liczy tyknięcia – zegar z pamięcią. W niektórych wersjach zegar ten ma jeszcze trzeci element: przełącznik decydujący, czy tyknięcia (impulsy) mają być kumulowane, czy nie. Kiedy zaczyna się interwał, którego trzeba się nauczyć, przełącznik włącza się, pozwalając na kumulowanie się tyknięć; gdy się wyłącza, tyknięcia nie są dalej gromadzone. Naukowcy nazywają tę koncepcję modelem rozrusznik–akumulator lub modelem przetwarzania informacji. Dość podobny model zaproponował dekadę wcześniej psycholog Michel Treisman, odnosząc go do zachowania ludzi, ale jego praca była rzadko cytowana. Nowa koncepcja, związana z uczeniem się zwierząt, natychmiast wzbudziła zainteresowanie.

W trakcie naszej rozmowy Meck podkreślił, że wbrew współczesnym opiniom w pierwotnej pracy z 1977 o teorii SET Gibbon nie wspomina o żadnych zegarach, stoperach czy rozrusznikach. „Był to w zasadzie zestaw wzorów matematycznych”, pozwalających przewidzieć rozkład czasowy naciskania klawisza przez szczury czy dziobania go przez gołębie. Późniejsza praca, którą Meck określił jako „komiksową wersję SET”, zawierała lżejszą terminologię, „wprowadzoną celowo”, tak by „uprzystępnić teorię szerszemu gronu psychologów, czyli tym mniej skłaniającym się ku matematyce”. W swoim gronie autorzy pracy nazywają to „teorią SET dla opornych”. Podejście behawiorystyczne było jednak wciąż tak ugruntowane, że kiedy Meck i współautorzy umieścili w artykule słowo „zegar”, redaktorzy czasopisma nalegali, by je usunąć.

„Opublikowanie pracy w tej postaci było dla nas trochę ryzykowne – opowiadał Meck. – «Zegar» to konstrukt poznawczy, którego żaden szanujący się behawiorysta skinnerowski by nie użył; jeśli czegoś nie widać, nie można tego opisać. Treisman nikogo nie wkurzył użyciem słowa «zegar», ale my rozzłościliśmy całą masę ludzi zajmujących się eksperymentami na zwierzętach”.



Mimo to model rozrusznik–akumulator stał się całkiem popularny wśród badaczy zachowań zwierząt, przynajmniej tych zajmujących się wyczuciem czasu, ponieważ podsuwał chociaż mechanizm umysłowy (jeśli nie fizjologiczny) niektórych obserwowanych przez nich zależności. Na przykład tego, że szczury, którym podawano stymulanty – kokainę, kofeinę – przeszacowywały trwanie krótkich okresów. Jest to sensowne, jeśli przyjmiemy, że substancje te przyspieszają tykanie rozrusznika: w koszu pamięci zbiera się więcej tyknięć w danym interwale, kiedy więc system „sprawdza, ile czasu się zakumulowało”, przeszacowuje długość danego okresu. Z kolei środki takie jak haloperidol czy pimozyd, zmniejszające efektywność działania dopaminy w mózgu i używane u ludzi jako leki antypsychotyczne, powodują skutek przeciwny, spowalniając tykanie i sprawiając, że zwierzęta nie doszacowują danego okresu.

Podobne efekty obserwowano podczas badań na ochotnikach, którym podawano te substancje; stymulanty przyspieszały wewnętrzny zegar, sprawiając, że ludzie przeszacowywali interwały czasowe, a po depresantach nie doszacowywali ich. Przybywało też dowodów, że również niektóre schorzenia mogą zaburzać pracę rozrusznika. Pacjenci z chorobą Parkinsona cierpią na niedobór dopaminy w mózgu i w testach poznawczych nie doszacowują krótkich interwałów, co wskazuje, że niski poziom dopaminy także spowalnia wewnętrzny zegar.

Model rozrusznik–akumulator pomógł również wyjaśnić zastanawiającą obserwację z wielu eksperymentów, że to, czy interwały są oceniane jako dłuższe lub krótsze niż normalnie, zależy od sposobu udzielania odpowiedzi. Oceniając długość trwania dźwięku, badany może to zrobić werbalnie (odpowiedzieć: „Myślę, że trwał 5 sekund”) lub przez odtworzenie go, na przykład głośno odliczając, stukając palcami w blat czy wciskając guzik przez czas, który ma odpowiadać długości dźwięku. Przypuśćmy, że niedługo przed wysłuchaniem dźwięku badany przyjmuje niewielką dawkę stymulanta, takiego jak kofeina. Jeśli ocenia interwał werbalnie, niemal na pewno uzna, że dźwięk trwał dłużej niż w rzeczywistości. Jeśli jednak będzie miał trzymać wciśnięty guzik, będzie wciskał go krócej, niż brzmiał dźwięk. Złożoność naszego wewnętrznego zegara jest więc na tyle duża, że jeśli farmakologicznie przyspieszymy jego bieg, możemy przeszacować okres lub go nie doszacować zależnie od sposobu udzielania odpowiedzi.

Model rozrusznik–akumulator wyjaśnia ten paradoks. Powiedzmy, że emitowany dźwięk trwał 15 sekund. Nasz wewnętrzny zegar, przyspieszony przez kofeinę, tykał szybciej niż zwykle, czyli w akumulatorze nagromadziło się w tym czasie więcej tyknięć, niż zebrałoby się w zwykłych okolicznościach – załóżmy, że było to 60 tyknięć zamiast 50 (biorę te liczby z sufitu). Kiedy po wybrzmieniu dźwięku zostaniemy poproszeni o ustną ocenę długości jego trwania, mózg sprawdzi liczbę tyknięć w akumulatorze, a ponieważ więcej tyknięć oznacza więcej czasu, a 60 jest większe od 50, odpowiemy, że dźwięk trwał nieco dłużej, niż było to w rzeczywistości. Inaczej będzie, jeśli po wysłuchaniu dźwięku będziemy mieli odtworzyć czas jego trwania, wciskając guzik. Wewnętrzny zegar, pobudzony kofeiną, tyka szybciej, więc 50 tyknięć (mózgowa miara 15 sekund) zbierze się szybciej, niż powinno, i przestaniemy wciskać guzik przed upływem 15 sekund. Czyli po wysłuchaniu dźwięku uznamy, że trwał on dłużej, niż to było naprawdę, podczas gdy nasze działanie (wciskanie guzika) pokaże, iż zaniżamy jego długość.



Model rozrusznik–akumulator, początkowo stosowany tylko przez naukowców pracujących ze zwierzętami, wkrótce wkroczył także do laboratoriów, w których badano percepcję czasu u ludzi. „Zwykle jedni i drudzy naukowcy nie sięgają wzrokiem poza swoje tradycyjne poletka – mówił Meck. – Badacze zajmujący się zwierzętami są często redukcjonistami z obsesją na punkcie kontroli. Ale sprawa wyczucia czasu była specyficzna; John Gibbon doprowadził do pierwszego zbliżenia między nimi. Kiedy przedstawiliśmy na pewnej konferencji model SET oparty na przetwarzaniu informacji, z miejsca spodobał się badaczom zajmującym się ludźmi”.

Wśród zwolenników znalazł się między innymi John Wearden z Anglii. Gdy w 1984 roku opublikowano materiały pokonferencyjne, dostrzegł on możliwość przerzucenia się w swoich badaniach ze szczurów na ludzi. Podczas jednego ze swych prowokujących do myślenia eksperymentów poddawał badanych działaniu bodźca wzrokowego (pokazując obraz) albo słuchowego (odtwarzając dźwięk) o zmiennej długości trwania. Chwilę wcześniej zaś odtwarzał niektórym 5-sekundową serię kliknięć o częstości 5 albo 25 na sekundę, podejrzewając, że może to spowodować przyspieszenie wewnętrznych zegarów interwałowych. Przeczucie go nie myliło. Badani, którym puszczano kliknięcia, konsekwentnie przeszacowywali czas trwania właściwego bodźca.

Wearden zaczął się więc zastanawiać: skoro można sprawić, by wewnętrzny zegar tykał szybciej, tak że czas się wydłuża, to czy w tym dodatkowym czasie można więcej zrobić? Czy czas tylko pozornie rozciąga się w naszych głowach, czy też rozciąga się w jakiś naprawdę znaczący sposób? „Załóżmy, że czytając z maksymalną prędkością, w ciągu 60 sekund możemy przeczytać sześćdziesiąt linijek tekstu – mówi Wearden. – Teraz wskutek serii kliknięć czy szybkich błysków sprawiam, że 60 sekund wydaje się trwać dłużej niż w rzeczywistości. Czy będziemy w stanie przeczytać więcej niż sześćdziesiąt linijek tekstu na minutę?”

Okazało się, że tak. W jednym z kolejnych eksperymentów Wearden prosił uczestników, by obserwowali monitor, na którym widniały cztery kwadraty ustawione w rzędzie. W jednym pojawiał się krzyżyk, a widząc go, badani mieli nacisnąć klawisz odpowiadający właściwemu polu. Wearden stwierdził, że czasy reakcji znacząco się skracały, gdy przed rozpoczęciem właściwego doświadczenia badani wysłuchiwali 5-sekundowej serii kliknięć o częstości 5 albo 25 na sekundę. W innej wersji eksperymentu ochotnicy mieli wybrać właściwy wynik dodawania spośród czterech podanych odpowiedzi. Podobnie jak poprzednio dokonywali tego szybciej, jeśli wcześniej wysłuchali serii kliknięć.

Naukowiec ustalił, że ludzie nie tylko szybciej reagują, lecz mogą także więcej przyswoić. Podczas kolejnego eksperymentu uczestnikom pokazywano przez najwyżej pół sekundy litery rozmieszczone w trzech rzędach, a następnie proszono ich o odtworzenie jak najwięcej z nich. Także tym razem wysłuchanie serii kliknięć zwiększało liczbę liter, które udawało się przywołać z pamięci; różnica nie była duża, ale statystycznie istotna (rosła także liczba błędnie podanych liter). Wydaje się, że przyspieszenie wewnętrznych zegarów – podniesienie tempa tykania – dawało badanym więcej czasu na zapamiętywanie i przetwarzanie informacji.

Od dawna było wiadomo, że ocena czasokresów może w wielkim stopniu zależeć od okoliczności: od naszego stanu emocjonalnego, tego, co się wokół nas dzieje, a także natury ocenianych zdarzeń. „Nasze poczucie czasu współgra z różnymi nastrojami” – pisał William James. W ciągu ostatnich dziesięciu lat naukowcy odkryli więcej ciekawych sposobów przyspieszania lub spowalniania wewnętrznego zegara odmierzającego interwały przez wpływanie na nastrój badanego, na to, czego w danej chwili doświadcza, lub na jedno i drugie. Jeśli na ekranie pojawi się na moment obraz twarzy, nasza ocena czasu jego wyświetlania będzie zależeć od tego, czy była to twarz osoby starej czy młodej, bardziej lub mniej atrakcyjnej, w tym samym wieku lub tej samej rasy co my czy nie. Fotografie kociaków lub czekoladek zdają się trwać dłużej na monitorze niż zdjęcia odrażających pająków lub czerniny. Niedawno natknąłem się zaś na pracę Time Flies When We Read Taboo Words (Czas leci, gdy czytamy zakazane słowa), opisującą eksperyment, w trakcie którego naukowcy badali zaburzające czas właściwości różnych wulgarnych, seksualnie nacechowanych słów. Przez wzgląd na akademicką powagę nie podano ich listy, na końcu artykułu umieszczono jednak informację, że zainteresowani mogą zwrócić się z pytaniem o nią do autorów pracy. Tak też zrobiłem, a kiedy otrzymałem szczegółowy wykaz, dowiedziałem się, że „pieprzyć” i „dupek” nie wydają się trwać na monitorze tak długo jak na przykład „zebra” czy „rower”, choć oczywiście czasokresy wyświetlania wszystkich słów są takie same.

Jedną z ulubionych przez Weardena cech modelu rozrusznik–akumulator jest to, że pokazuje on pewne wspólne dla większości z nas doświadczenie: w miarę jak trwa dane zdarzenie, mamy wyraźne poczucie upływającego czasu. Możemy wyobrazić sobie nasz wewnętrzny zegar jako zegarek elektroniczny; na naszym „wyświetlaczu” cyfry zmieniają się w tempie z grubsza proporcjonalnym do upływu czasu na zewnątrz. Dłuższy okres zegarowy to większa liczba wewnętrznych tyknięć; większa liczba wewnętrznych tyknięć to dłuższy upływ czasu zegarowego.

Ludzie są nawet zdolni do uprawiania arytmetyki interwałowej. W pewnym eksperymencie Wearden przyuczał badanych do rozpoznawania okresu 10 sekund, puszczając im sygnał dźwiękowy na początku i na końcu takiego interwału. Powtarzano to kilka razy, by badany przywykł do wzorcowej miary. Następnie przedstawiano mu drugi interwał (także oznaczony sygnałem początkowym i końcowym), prosząc o ocenę, jaką część wzorca stanowi ten nowy odcinek. Połowę? Jedną trzecią? Jedną dziesiątą? (Wearden zadbał o to, by badani nie „oszukiwali”, tzn. nie próbowali odliczać czasokresu w myślach; w tym celu podczas słuchania dawał im do wykonania jeszcze jakąś drobną czynność na komputerze).

„Gdy słyszeli tę prośbę, bledli jak ściana. Uważali, że nie da się jej spełnić” – opowiadał Wearden. Ale ich oceny okazywały się zaskakująco trafne. „Zależność była niemal liniowa. Jeśli obiektywnie dochodzisz do połowy interwału, również subiektywnie jesteś w jego połowie, co wskazuje na istnienie czegoś w rodzaju liniowej akumulacji tyknięć”. Oceny różnych uczestników eksperymentu były bardzo zbliżone: jedna trzecia lub jedna dziesiąta wyjściowego interwału trwała niemal tak samo długo dla różnych badanych. Wearden przekonał się, że ludzie potrafią też całkiem dobrze sumować okresy. Ochotników poproszono o wysłuchanie dwóch lub trzech interwałów różnej długości, połączenie ich w myślach w jeden, a następnie dopasowanie go do dłuższych odgrywanych interwałów. „Udawało się to całkiem nieźle – mówi badacz. – Jak mogłoby do tego dochodzić bez posiadania uporządkowanego systemu pomiaru czasu?”





Niedawno w niedzielny poranek wybraliśmy się z Susan do Metropolitan Museum of Art, gdzie nie byliśmy razem od czasu narodzenia się naszych chłopców. Tłumów jeszcze nie było i przez jakąś godzinę napawaliśmy się przepastną ciszą sztuki. Rozeszliśmy się na moment, oglądając indywidualnie, choć wciąż razem. Susan buszowała wśród manetów i van goghów, a ja wstąpiłem do bocznej salki, nie większej od wagonu metra, w której za szkłem gablot znajdowały się małe brązowe posążki Degasa. Było tam kilka popiersi, koni w biegu, a także figurka kobiety, której nogi wyrastają z kałuży brązu i która zgina lewą rękę w łokciu, przeciągając się, jakby właśnie wstawała po długiej drzemce.

Na końcu tej niewielkiej galerii, w pojedynczej dużej gablocie, zebrano dwa tuziny rzeźb przedstawiających zatrzymane w pół kroku baletnice. Jedna z nich przygląda się podeszwie swojej prawej stopy, inna zakłada pończochę, kolejna wysuwa do przodu prawą nogę, cofając ręce za głowę. Jest arabesque decant – tancerka pochylona na jednej nodze do przodu, z rozpostartymi rękami jak dziecko udające samolot. Obok arabesque devant – wyprostowana na lewej nodze, prawa uniesiona w przód, lewa ręka zgięta nad głową. Te ruchy, choć zatrzymane, sprawiały wrażenie płynności. Na moment wydało mi się, że na dany sygnał baleriny zastygły specjalnie dla mnie, bym mógł w pełni docenić ich grację. Nagle do galerii weszła grupa młodych mężczyzn, w których od razu rozpoznałem tancerzy. Ich instruktor powiedział: „Szybko, kto jest kim?” – i każdy z nich natychmiast upodobnił się do wybranej tancerki. Mężczyzna najbliżej mnie wysunął prawą nogę do przodu, ręce oparł na biodrach, a łokcie odchylił do tyłu. „Cieszę się, że wybrałeś właśnie tę, John” – powiedział do niego instruktor.

Czas płynie szybko, gdy się dobrze bawimy. Może spowolnić w chwilach stresu, podczas wypadku samochodowego albo upadku z dachu bądź też zniekształcić się pod wpływem środków odurzających, przyspieszając lub zwalniając w zależności od tego, co zażyjemy. Istnieje też wiele mniej znanych sposobów zaburzenia tempa jego upływu i naukowcy wciąż odkrywają kolejne. Weźmy na przykład te dwie rzeźby Degasa:



Przedstawiają one baleriny w różnych pozach. Są to figurki z tej samej serii, którą oglądałem w muzeum. Balerina po lewej jest w spoczynku, ta po prawej zaś wykonuje figurę nazywaną arabesque penchée. Rzeźby (oraz ich zdjęcia) oczywiście się nie poruszają, choć tancerki przedstawione są tak naturalnie, że może się zdawać, jakby były w ruchu – a to, jak się okazuje, wystarcza, by wpłynąć na naszą percepcję czasu.

W opublikowanej w 2011 roku pracy Sylvie Droit-Volet, neuropsycholożka z Université Blaise-Pascal w Clermont-Ferrand we Francji wraz z trzema współautorami opisała eksperyment, w którym grupie ochotników pokazywano zdjęcia tych dwóch balerin. Najpierw na ekranie komputera wyświetlano przez 0,4 albo 1,6 sekundy neutralny obraz; kilkukrotne powtórzenia miały wpoić badanym te dwa interwały, dać im poczucie długości trwania każdego z nich. Następnie zdjęcie jednej z balerin było wyświetlane przez czas pomiędzy tymi interwałami. Po każdym wyświetleniu badany miał wcisnąć klawisz, by określić, czy czas wyświetlania zdjęcia baletnicy był bliższy krótszemu czy dłuższemu interwałowi. Rezultaty były spójne i powtarzalne: uczestnikom eksperymentu wydawało się, że zdjęcie baleriny wykonującej arabeskę, czyli będącej w pozie bardziej dynamicznej, wyświetlano dłużej niż to drugie.

Jest to do pewnego stopnia zrozumiałe. Wyniki innych badań wykazały zależność między percepcją czasu a ruchem. Koło lub trójkąt szybko przemieszczające się po ekranie monitora uznamy za wyświetlane dłużej niż obiekt stacjonarny. Im większa prędkość przemieszczania się figury, tym większe zaburzenie czasu. Ale rzeźby Degasa się nie poruszają – jedynie sugestywnie przedstawiają ruch. Zwykle zaburzenia oceny czasokresu powstają w związku z tym, w jaki sposób postrzegamy niektóre fizyczne właściwości bodźca. Jeśli patrzymy na światło migające co 100 milisekund, a jednocześnie słyszymy serię dźwięków rozlegających się nieco rzadziej, powiedzmy, co 150 milisekund, uznamy, że światło miga wolniej niż w rzeczywistości – w tempie dźwięków. Jest to konsekwencja połączeń neuronowych; wiele iluzji czasowych to właśnie iluzje audiowizualne. Ale w rzeźbach Degasa nie ma do spostrzeżenia żadnych zaburzających czas własności, żadnego ruchu. Tę własność tworzy w sobie sam obserwator; reaktywuje ją z pamięci czy wręcz odgrywa. To zaś, że samo oglądanie rzeźb Degasa może naginać czas, mówi nam coś bardzo ciekawego o mechanizmie pracy naszych wewnętrznych zegarów.



Jednym z najbardziej żyznych pól w badaniach nad percepcją czasu jest oddziaływanie emocji na procesy poznawcze. Droit-Volet przebadała ten związek na wiele sposobów. W serii niedawno przeprowadzonych eksperymentów ochotnicy oglądali zdjęcia twarzy o neutralnym wyrazie lub wyrażających podstawowe emocje, na przykład radość albo gniew. Poszczególne zdjęcia pojawiały się na ekranie na krótki czas, od pół do półtorej sekundy, badany zaś miał w każdym przypadku określić, czy zdjęcie wyświetlane było „krótko” czy „długo”. Znów uczestnicy zgodnie podawali, że wyświetlanie zadowolonych twarzy trwało dłużej niż twarzy neutralnych, najdłużej zaś – twarzy z wyrazem złości czy strachu. (Jak ustaliła Droit-Volet, rozzłoszczone twarze wydawały się wyświetlane jeszcze dłużej trzyletnim dzieciom).

Kluczowym w tym wypadku czynnikiem jest fizjologiczna odpowiedź nazywana „pobudzeniem” (arousal) i wcale nie jest to to, o czym mogłeś pomyśleć. W psychologii eksperymentalnej pojęcie to odnosi się do stopnia, w jakim nasze ciało przygotowuje się do określonego działania. Stopień pobudzenia określa się na podstawie tętna i przewodnictwa elektrycznego skóry; czasem badanych prosi się o słowne określenie stopnia pobudzenia w odniesieniu do zdjęć twarzy czy kukiełek. Pobudzenie można traktować jako fizjologiczny przejaw emocji lub przygotowanie do działania fizycznego; w praktyce różnica może być niewielka. Standardowo najsilniej pobudzającą emocją jest gniew, zarówno dla złoszczącej się osoby, jak i dla obserwatora. Dalej w kolejności idą strach, potem radość, a na końcu smutek. Uważa się, że pobudzenie przyspiesza pracę rozrusznika, powodując akumulowanie się większej liczby tyknięć, niż zwykle przypada na dany interwał, co z kolei sprawia, że ludzie uznają emocjonalnie nacechowane obrazy za pokazywane dłużej niż inne wyświetlane tak samo długo. Uczestnicy badań Droit-Volet uznawali, że smutne twarze pojawiają się na ekranie na dłużej niż neutralne, choć nie w takim stopniu jak te radosne.

Fizjolodzy i psychologowie uważają, że pobudzenie jest stanem przygotowania fizycznego – jeszcze nie ruszyliśmy, ale jesteśmy już gotowi. Idąc tym tropem rozumowania, kiedy widzimy ruch, choćby implikowany nieruchomym obrazem, odtwarzamy ten ruch wewnętrznie. W pewnym sensie pobudzenie jest miarą naszej zdolności do stawiania się w czyjejś sytuacji. Wyniki różnych badań pokazały, że kiedy widzimy jakieś działanie – na przykład kogoś łapiącego piłkę – mięśnie naszej ręki przygotowują się do takiego samego ruchu. Mięśnie się nie poruszają, ale wzrasta ich przewodnictwo elektryczne, jakby się do tego szykowały; podobnie wzrasta też puls. W sensie fizjologicznym jesteśmy pobudzeni. To samo dzieje się wówczas, gdy widzimy rękę spoczywającą obok jakiegoś przedmiotu, tak jakby zaraz miała po niego sięgnąć, a nawet gdy widzimy tylko fotografię ręki trzymającej jakiś przedmiot.

Wyniki bardzo wielu badań wskazują, że procesy tego typu odbywają się właściwie nieprzerwanie. Naśladujemy gesty i miny innych osób, często całkiem nieświadomie; wykazano, że ludzie naśladują miny innych nawet wtedy, gdy dzięki trikom eksperymentatorów nie zdają sobie sprawy, że widzą czyjąś twarz. Ruchy dwóch rozmawiających ze sobą przyjaciół są bardziej dopasowane do siebie niż ruchy nieznajomych; niezależny obserwator jest w stanie określić, które pary rozmówców dobrze się znają, na podstawie samego nagrania wideo. Marnix Naber, psycholog z Universiteit Utrecht, przeprowadził doświadczenie, w którym dobrani w pary uczestnicy rywalizowali ze sobą w grze na popularnym automacie zręcznościowym Whac-A-Mole1. Okazało się, że w miarę postępu rozgrywki gracze zaczynali (nieświadomie) coraz bardziej synchronizować swoje ruchy, nawet gdy powodowało to pogorszenie wyników gry. Tego rodzaju mimikra wydaje się nieodłącznym elementem życia towarzyskiego, a do tego konieczne jest wyczucie czasu, właściwego momentu; przytaknięcie głową, uśmiech lub westchnienie może mieć kompletnie inne znaczenie zależnie od tego, czy trwa długo czy krótko, przychodzi szybko czy późno, występuje regularnie czy sporadycznie.

Mimikra społeczna może też wywoływać pobudzenie fizjologiczne, co prawdopodobnie ułatwia nam percepcję emocji innych ludzi. Kolejne badania pokazały, że jeśli zrobimy minę taką, jakbyśmy spodziewali się „kopnięcia” prądem, a potem ono rzeczywiście nastąpi, będzie dla nas bardziej bolesne. Przerysowywanie swojego wyrazu twarzy podczas oglądania miłych lub niemiłych nagrań wideo przyspieszało puls i zwiększało przewodnictwo elektryczne skóry, a są to klasyczne objawy pobudzenia. Z kolei badania z użyciem fMRI pokazały, że te same obszary mózgu aktywują się zarówno u badanych doświadczających danej emocji, jak i jedynie patrzących na twarz, która ją wyraża. Pobudzenie przerzuca most do wewnętrznego świata innych ludzi. Kiedy widzisz, że twój przyjaciel się złości, nie uświadamiasz sobie tego beznamiętnie, tylko dosłownie odczuwasz to, co on. Jego stan umysłu, stan emocjonalny staje się twoim.

Okazuje się, że tak samo jest z poczuciem czasu. W ostatnich latach Droit-Volet i inni badacze wykazali, że kiedy wcielamy się w działania lub emocje innej osoby, przejmujemy też łączące się z nimi zniekształcenia czasu. W pewnym eksperymencie Droit-Volet pokazywała badanym zdjęcia osób w różnym wieku – młodych i starych – wyświetlając je krótko na monitorze w przypadkowej kolejności. Badaczka odkryła, że testowani nie doszacowywali czasu wyświetlania obrazów twarzy osób starszych, ale nie młodych. Innymi słowy, gdy widzieli starszą twarz, ich wewnętrzne zegary spowalniały, jakby chcieli „wejść w powolne ruchy starszych osób” – jak ujęła to Droit-Volet. Wolniej działający zegar to mniej tyknięć na dany interwał, a więc i mniej tyknięć w akumulatorze. Dlatego interwał szacowano jako krótszy, niż był w rzeczywistości. Postrzeganie lub wspominanie osoby w podeszłym wieku sprawia, że obserwator odtwarza czy imituje jej stan fizyczny, a konkretnie powolność ruchów. „Wskutek tego – pisze Droit-Volet – nasz wewnętrzny zegar dostosowuje się do prędkości poruszania się starszych osób, co sprawia, że trwanie bodźca wzrokowego odbiera się jako krótsze”.

Przypomnijmy jeden z wcześniejszych eksperymentów Droit-Volet, w którym uczestnicy twierdzili, że twarze wyrażające złość oraz radość były wyświetlane na monitorze dłużej niż neutralne. Pierwotnie badaczka przypisała ten efekt pobudzeniu, ale później zaczęła przypuszczać, że pewną rolę może tu odgrywać „wczuwanie się” w inną osobę. Być może badani naśladowali wyraz widzianych twarzy, a ten akt imitacji powodował zaburzenie czasu. Droit-Volet postanowiła ponownie przeprowadzić eksperyment, modyfikując pewien szczegół: w jednej grupie uczestnicy mieli w trakcie przeglądania zdjęć trzymać w ustach ołówek, by zapobiec zmianom własnej mimiki. Badani z drugiej grupy w dużym stopniu przeszacowywali czas wyświetlania zdjęć twarzy rozgniewanych i w średnim stopniu twarzy zadowolonych. Osoby z zahamowaną mimiką nie dostrzegały natomiast różnic między czasem wyświetlania zdjęć twarzy wyrażających emocje i neutralnych. Któż by się spodziewał, że czas można naprostować… ołówkiem.

Wszystko to nasuwa dziwny i prowokacyjny wniosek: percepcja czasu jest zaraźliwa. Kiedy rozmawiamy z kimś i patrzymy na niego, zaczynamy doświadczać tego, co on, w tym jego percepcji interwałów (lub tego, co wydaje się nam jego percepcją interwału na podstawie naszych własnych doświadczeń). Nie dość, że czasokresy naginają się, na dodatek zaburzenia te nieustannie krążą między nami jak pieniądze czy spoiwo towarzyskie. „Efektywność interakcji społecznych jest określana przez zdolność do synchronizowania własnych działań z osobą, z którą mamy do czynienia – pisze Droit-Volet. – Innymi słowy, ludzie przejmują rytm działania i sposób percepcji czasu innych osób”.

Takie wspólne odkształcanie czasu można uznawać za przejawy empatii; w końcu przyjęcie czyjegoś czasu oznacza niejako wejście w jego skórę. Naśladujemy gesty i emocje ludzi, ale zgodnie z wynikami badań robimy to znacznie chętniej w stosunku do tych, z którymi się identyfikujemy lub których towarzystwo cenimy. Droit-Volet potwierdziła to także w swoich eksperymentach z twarzami; ich uczestnicy postrzegali zdjęcia twarzy starszych osób jako krócej wyświetlane niż zdjęcia twarzy młodszych, ale tylko wtedy, gdy oglądana osoba i oglądający byli tej samej płci. Kiedy mężczyzna obserwował twarz starszej kobiety lub kobieta twarz starszego mężczyzny, nie występowało odkształcenie czasu. Podobny wynik przyniosły eksperymenty uwzględniające pochodzenie etniczne: badani przeszacowywali czas wyświetlania zdjęć rozzłoszczonych twarzy w porównaniu z neutralnymi, ale efekt był wyraźniejszy, gdy obserwator i osoba na zdjęciu należeli do tej samej grupy etnicznej. Droit-Volet odkryła, że badani najczęściej przeszacowujący czas wyświetlania zdjęć rozzłoszczonych twarzy mieli najwyższe wyniki w standardowych testach poziomu empatii.

Nieustannie wykraczamy poza granice siebie i wnikamy w kogoś, a w procesy takie angażujemy się także z obiektami nieożywionymi – mogą to być twarze i ręce, zdjęcia rąk i twarzy, a nawet przedmioty figuratywne, takie jak rzeźby baletnic Degasa. Droit-Volet i pozostali współautorzy pracy dotyczącej rzeźb Degasa twierdzą, iż powodem odbierania dynamicznej rzeźby jako dłużej wyświetlanej na monitorze – czyli powodem wywoływania przez nią fizjologicznego pobudzenia – jest to, że „wiąże się z nią wewnętrzna symulacja trudniejszego, a tym samym bardziej pobudzającego ruchu”. Prawdopodobnie właśnie na tym zależało Degasowi: jego rzeźby miały stanowić zaproszenie, zachęcać do wniknięcia w nie każdego obserwatora, nawet takiego z ołowianymi nogami. Kiedy oglądam balerinę opierającą się w tańcu na jednej nodze, w niedostrzegalny na zewnątrz, a jednak istotny sposób jej towarzyszę, wykonując wewnętrznie swoją własną arabeskę. I kiedy stoję tak i patrzę na tancerkę, olśniony jej gracją, czas wokół mnie zaczyna się uginać.



Rozemocjonowane twarze, poruszające się ciała, posągi atletów – wszystko to może wywołać zaburzenia postrzegania czasu, które do pewnego stopnia można wyjaśnić, posiłkując się modelem rozrusznik–akumulator. Pozostają jednak pytania. Niewątpliwie życie wymaga, byśmy posiadali jakiś wewnętrzny mechanizm służący orientacji w czasie i pomiarowi krótkich interwałów – jednak wskazania tego, który mamy, ulegają wpływom niemal każdego podmuchu emocjonalnej bryzy. Jaki jest cel posiadania tak zawodnego zegara?

„W subiektywnym czasie uderza mnie przede wszystkim to, jak kiepsko wypadamy w porównaniu ze zwykłym stoperem – mówi Dan Lloyd, filozof z Trinity College i współredaktor książki Subjective Time: The Philosophy, Psychology, and Neuroscience of Temporality (Czas subiektywny. Filozofia, psychologia i neurobiologia czasowości). – Jesteśmy niekonsekwentni pod bardzo wieloma względami i podatni na mnóstwo manipulacji. To dla mnie zagadka, jak udaje się nam tak dobrze funkcjonować na co dzień”.

Ale Droit-Volet sugeruje, żeby spojrzeć na tę kwestię nieco inaczej. Nasz wewnętrzny zegar wcale nie jest beznadziejny, a działa wręcz modelowo, pozwalając nam na bieżąco dostosowywać się do zmiennych kontekstów społecznych i emocjonalnych. Czas postrzegany przeze mnie w środowisku społecznym nie jest wyłącznie mój ani nie wychodzi spod jednej sztancy i między innymi to nadaje wielość odcieni naszym interakcjom społecznym. „Nie ma jednego, homogenicznego czasu, tylko doświadczanie go na wielorakie sposoby – napisała w jednej ze swoich prac Droit-Volet. – Nasze zaburzenia czasu są bezpośrednim odbiciem sposobu, w jaki mózg i ciało przystosowuje się do tych różnych czasów”. Droit-Volet cytuje też filozofa Henriego Bergsona: On doit mettre de côte le temps unique, seuls comptent les temps multiples, ceux de l’expérience – musimy pożegnać się z koncepcją jedynego czasu; to, co się liczy, to wielość czasów, z pomocą której doświadczamy rzeczywistości.

Najdrobniejsze sygnały społeczne – spojrzenia, uśmiechy, ruchy brwi – zyskują moc dzięki naszej zdolności synchronizowania ich między sobą, zauważa Droit-Volet. Odkształcamy czas, by spędzać go wzajemnie, a liczne doświadczane przez nas zniekształcenia czasu są oznakami empatii; im lepiej zdołam zobrazować sobie siebie w twoim ciele i umyśle, a ty siebie w moim, tym łatwiej przyjdzie nam rozpoznać zagrożenie, sojusznika, przyjaciela, potrzebującego. Jednak empatia to wyrafinowana cecha, świadcząca o emocjonalnej dojrzałości; wymaga długotrwałej nauki. W miarę jak dzieci dorastają i rozwijają w sobie empatię, uczą się coraz lepiej nawigować w świecie społecznym. Ujmując to nieco inaczej, jednym z kluczowych aspektów dorastania może być nauka odkształcania swojego czasu w powiązaniu z czasem innych. Przychodzimy na świat samotnie, ale okres dziecięcy kończymy już ze zsynchronizowanymi zegarami, zawsze gotowi zarażać się czasem.



Niektóre wykłady na temat swoich badań Matthew Matell zaczyna od pokazania slajdu. Jest na nim napisane zdanie, które odczytuje na głos:

Wyczucie interwałów jest tak głęboko zakorzenione w naszej percepcji kolejnych chwil, że trudno sobie wyobrazić, jak wyglądałoby nasze świadome doświadczenie bez oczekiwań temporalnych.

Mniej więcej w połowie odczytywania, gdzieś w okolicach „trudno sobie wyobrazić”, Matell nagle przerywa i milczy przez kilka coraz bardziej dłużących się sekund. Wśród słuchaczy narasta zaniepokojenie – Co się dzieje? Zjadła go trema? – aż do chwili, gdy Matthew wreszcie kończy myśl. „Zrobiłem to, kiedy starałem się o posadę tutaj, w Villanova – śmieje się Matell. – Potem podszedł do mnie jeden ze zwolenników zatrudnienia mnie i powiedział, że był pewien, że mnie zamurowało. Bardzo się przejął”.

Reakcja słuchaczy potwierdza stawianą tezę: jesteśmy tak doskonale dostrojeni do upływania czasu chwila po chwili, że w ogóle się nad tym nie zastanawiamy, póki nasze oczekiwania nie zostają pogwałcone. „Nie odmierzałeś moich interwałów – mówi Matell. – Ale kiedy zostają zaburzone, natychmiast uświadamiasz sobie, że cały czas je mierzyłeś”. Początkowo jego opiekunowie na uczelni starali się go odwieść od zajmowania się czasem; po co zaprzątać sobie głowę tak ezoterycznym tematem? „Dostrzegali drzewa, nie widząc lasu – tłumaczy Matell. – Wyczucie chwili jest tak ściśle splecione ze wszystkim, co robimy, że nie można sobie wyobrazić doświadczenia pozbawionego go”.

Matthew Matell jest neurobiologiem behawioralnym z Villanova University pod Filadelfią. Kiedy mówi nowo poznawanej osobie, że zajmuje się badaniami nad postrzeganiem czasu, zwykle słyszy pytania w stylu: dlaczego budzę się codziennie dokładnie o tej samej porze bez pomocy budzika? Czemu jestem najbardziej zmęczony po południu? Są to pytania do biologa badającego rytmy okołodobowe. Matella interesuje wyczucie interwałów czasowych, mechanizm kierujący zdolnością mózgu do planowania, oceniania i podejmowania decyzji w przedziałach od sekundy do kilkunastu minut.

Jaka jest istota tego mechanizmu? Czy mózg dysponuje jakimś centralnym zegarem do pomiaru interwałów, analogicznym do głównego zegara rytmów okołodobowych w jądrach nadskrzyżowaniowych? A może działa w nim jakaś sieć zegarów włączających się zależnie od zadania do realizacji? Przez trzydzieści lat model rozrusznik–akumulator służył za wiarygodną podstawę eksperymentów poświęconych percepcji czasu; wiadomo, że naszymi ocenami czasokresów można manipulować równie łatwo i przewidywalnie jak ocenami natężenia światła czy dźwięku. Ale model ten jest i był tylko zabiegiem heurystycznym, zegarem, jaki można sobie wyrysować na serwetce. Gdzie konkretnie znajduje się w półtorakilogramowej masie mózgowych neuronów? „Istnieje w sensie konceptualnym – mówił mi Wearden. – Istnieje w sensie matematycznym jako układ odniesienia, pozwalający prowadzić eksperymenty i objaśniać ich wyniki. Ale nie wiadomo, czy istnieje jakiś prawdziwy, namacalny mechanizm, który spełnia te funkcje”.

Dla części psychologów odpowiedź na to pytanie nie jest specjalnie interesująca. W przedmowie do The Psychology of Time Perception Wearden napisał: „Żaden z tematów, którymi zajmuję się w tej książce, nie zostanie w istotny sposób naświetlony dzięki prowadzonym obecnie w neurobiologii badaniom mechanizmów pomiaru interwałów, przynajmniej takie jest moje zdanie”. Neurobiolodzy mają jednak nieco inne zdanie. Ludzie cierpiący na pewne fizyczne zaburzenia, takie jak choroba Parkinsona, pląsawica Huntingtona, schizofrenia, a nawet autyzm, mają problemy z zadaniami wymagającymi prawidłowego wyczucia czasu. Określanie interwałów ma więc wyraźnie podstawę biologiczną. Lepsze jej poznanie mogłoby być pomocne w zrozumieniu podłoża tych schorzeń, a co najmniej wzbogaciłoby wiedzę o działaniu ludzkiego mózgu. Coś sprawia, że tykamy – ale co? To właśnie Matell i wielu innych badaczy chcą ustalić.



Pracownia Matella mieści się na górnym piętrze jednego ze starszych budynków na kampusie Villanova, na które prowadzą marmurowe schody, zaokrąglone od kroków. Studenci wyjechali na wakacje i wyłożone linoleum korytarze opustoszały. Panująca cisza sprawiała, że wszystko wydawało się większe niż normalnie, a ja poczułem się tak, jakbym cofnął się do szkoły podstawowej albo zabłąkał się tropem jakichś innych zakamarków pamięci. Skręciłem w lewo, w wąski korytarz, niebawem jednak dotarłem do jego końca. Kiedy zapytałem o drogę, okazało się, że jedne z drzwi, które minąłem, wyglądające na wyjście ewakuacyjne, prowadzą do zaułka z połączonymi pomieszczeniami biurowymi i laboratoriami.

Wyrósł przede mną tryskający energią Matell, ubrany w T-shirt, krótkie spodenki i adidasy. Przywitał się i powiedział, że właśnie idzie do zwierzętarni. Na rękach miał rozciągliwe niebieskie rękawiczki – lata pracy ze szczurami sprawiły, że nabawił się alergii skórnej, a doktorant, który zwykle zajmował się zwierzętami, wziął tego dnia wolne. Matell mówił urywanymi zdaniami, ale jego głos był ciepły. W pewnym momencie stwierdził: „Nauka polega na wymyślaniu historyjek i sprawdzaniu, czy coś w nich jest”.

Przez pierwsze sto lat badania nad percepcją czasu dotyczyły głównie jej przejawów poznawczych: jak badany człowiek lub zwierzę odpowiada na dany bodziec (błysk, rozzłoszczone twarze, rzeźby Degasa) i jakie czynniki mogą zmienić tę odpowiedź (kokaina, spadanie z wysokości trzydziestu metrów, jazda na rowerze w zbiorniku z wodą). Ale z czasem naukowcy zaczęli ogniskować uwagę na tym, w jaki sposób i dokładnie gdzie odpowiedź ta rodzi się w mózgu. Określone leki mogą selektywnie wyłączać lub wzmacniać pracę pewnych grup neuronów w mózgu, dzięki czemu można próbować ustalić, jaką rolę odgrywają te obszary w percepcji czasu. Badania obrazowe mózgu pomagają ustalić, które grupy neuronów są pobudzane, gdy badany zajmuje się zadaniami wymagającymi wyczucia czasu. Psychologia czasu utorowała drogę neurobiologii czasu. Gdy Matell i podobni mu naukowcy buszują w naszych głowach, muszą się jednak mierzyć z podstawową zagadką związaną z ludzkim umysłem: jak niespełna półtorakilogramowa masa komórek wytwarza wspomnienia, myśli i odczucia, które kojarzymy z samymi sobą? Pewien naukowiec powiedział mi, że wszyscy jesteśmy neurobiologami – w tym sensie, że wszyscy równie mało wiemy o tym, w jaki sposób ludzki mózg tworzy ludzki umysł.

„Mózg działa jak wielka firma – mówi Matell. – Jest w nim mnóstwo działów wykonujących swoją pracę i jakiś odgórny zarząd. Ale poszczególne działy robią swoje, a w każdym pracują jednostki [mówił tu o neuronach] wykonujące powierzone zadania. Często porównuję neurony do ludzi. To grupki do przetwarzania informacji. Na pewnym poziomie działają jak automaty. Wielkie pytanie brzmi: w jaki sposób z układów fizjologicznych, takich jak złożony z neuronów mózg, wyłaniają się tak niezwykłe zjawiska jak świadomość. Lubimy myśleć, że jesteśmy obdarzeni wolną wolą, ale nie sądzę, by można było obecnie być neurobiologiem i naprawdę w to wierzyć. To sugerowałoby, że naszym zachowaniem rządzi coś innego niż mózg”.



Ludzki mózg stanowi zbiorowisko niemal 100 miliardów neuronów. Pojedynczy neuron jest czymś w rodzaju żywego kabelka; przekazuje informacje w postaci impulsu elektrochemicznego z jednego końca swojego rozciągniętego ciała do drugiego, głównie jednokierunkowo. Niektóre neurony są długie – na przykład nerw kulszowy, biegnący od podstawy kręgosłupa do palucha, ma blisko metr – ale większość jest mikroskopijnej wielkości i wyjątkowo cienka; upchane jeden obok drugiego zmieściłyby się w liczbie 10–50 na szerokości rzędu kropki kończącej to zdanie. Pojedynczy neuron składa się z części odbiorczej (czyli rozgałęzionych dendrytów, które pod mikroskopem wyglądają jak korzenie drzewa), wydłużonego aksonu przewodzącego sygnał oraz rozgałęzionego zakończenia, skąd sygnał przekazywany jest dalej. Typowy neuron odbiera informacje od około dziesięciu tysięcy neuronów poprzedzających go (upstream) i przekazuje sygnał dalej do mniejszej liczby neuronów następczych (downstream). Neurony nie stykają się z sobą fizycznie, tylko komunikują poprzez maleńkie szczeliny zwane synapsami. Kiedy impuls dociera do zakończenia neuronu, powoduje uwolnienie do synapsy neuroprzekaźników, które wędrują do dendrytów pobliskich neuronów, na podobieństwo kluczy pasujących do kilku zamków. Jeśli sygnały docierające do danego neuronu są wystarczająco silne, ten wytwarza swój własny sygnał do przekazania dalej. Warto pamiętać, że neuron albo odpala, albo nie odpala, i jeśli to robi, potencjał czynnościowy jest zawsze taki sam; zmieniać się może jedynie częstość wyładowań. Silniejszy bodziec (mocne światło) powoduje częstsze wyładowania neuronu niż słabszy bodziec, a częściej wyładowujący się neuron z większym prawdopodobieństwem pobudza neurony następcze. Nawet w skali komórkowej czas – sygnały odbierane w jednostce czasu – odgrywa ważną rolę.

Neuronaukowcy czasem określają neurony jako wykrywacze równoczesności. Dowolny neuron nieprzerwanie odbiera pewną liczbę sygnałów napływających od poprzedzających go neuronów. Dopiero jednak kiedy to skapywanie zamienia się w rwący strumień i napływa dużo sygnałów jednocześnie, neuron zostaje pobudzony do wyładowania. Można by słusznie zapytać, co w tej skali oznacza „jednocześnie” – co to jest „teraz” dla neuronu? Komórka mózgu działa trochę jak zegar wodny. Neuroprzekaźniki napływające od poprzedzających neuronów przyłączają się do receptorów w błonie komórkowej, co prowadzi do otwarcia kanałów i wpuszczenia do neuronu jonów – zwykle sodowych, o niewielkim ładunku dodatnim. To rozpoczyna depolaryzację błony, która po osiągnięciu wartości krytycznej powoduje wyładowanie. Im szybciej nadchodzą sygnały wejściowe, tym szybciej narasta fala jonów. Ale ten zegar wodny jest dziurawy: jony przeciekają przez błonę komórkową na zewnątrz, a ponadto komórka może je aktywnie wypompowywać. „Można to porównać do przeciekającego kieliszka z nadpękniętą nóżką – wyjaśnił mi pewien badacz. – Wlej szybko dużą porcję wina, a nóżka pęknie; jeśli będziesz wlewać ostrożnie, wino będzie tylko powoli sączyć się na obrus”.

„Teraz” oznacza tyle czasu, ile potrzeba, by napływająca fala jonów przewyższyła ich dotychczasowy odpływ. Jest to dynamicznie zmieniające się okno czasowe i sporo zależy od stanu komórki. Neuron może wypompowywać jony szybko lub wolno, a liczbę kanałów jonowych w błonie regulują geny. Ponadto neuron może przydzielać różną wagę napływającym informacjom w zależności od tego, skąd dokładnie pochodzą: sygnał docierający do aksonu z najdalej położonych dendrytów będzie słabszy niż sygnał z dendrytów położonych bliżej – a przez to będzie mniej „ważył” na tym, czy neuron powinien się wyładować. „Myślę o neuronach jak o jednostkach, które dokonują obliczeń – mówi Matell. – Łączą ze sobą informacje (potencjały czynnościowe) w czasie i przestrzeni”. Nawiązując do tego, badacz pyta czasem studentów, jak podejmują decyzję, czy w sobotni wieczór pouczyć się, czy iść na imprezę do akademika. „Zaczynasz od określenia wagi różnych źródeł argumentów. Jeśli zapytałbyś mamę, powie jedno. Koledzy pewnie mieliby inny pogląd. Być może uznaliby, że powinieneś pójść, ale byłeś już na imprezach, które polecali, i nie bawiłeś się najlepiej, więc ich opinia ma mniejsze znaczenie”.

W każdym razie „teraz” neuronu nigdy nie równa się zero. W tym wypadku, tak jak zresztą zawsze, zapewnienie sobie czasu zabiera czas: 50 mikrosekund (jedna dwudziesta milisekundy, czyli jedna dwudziestotysięczna sekundy) na przejście neuroprzekaźników w synapsie od jednego neuronu do drugiego; około 20 milisekund na depolaryzację neuronu przed wyładowaniem; około 10 milisekund, by jego własny sygnał dotarł do samego końca komórki. Neuron może odpalać 10–20 razy na sekundę, a kiedy grupa neuronów regularnie wyładowuje się jednocześnie, ich impulsy można rejestrować jako wahania pola elektromagnetycznego. „Istotną przeszkodą utrudniającą zrozumienie percepcji czasu jest to, że mózg funkcjonuje w skali milisekund” – mówi Matell. Jak te same obwody w naszej głowie pozwalają nam mierzyć sekundy, minuty czy nawet godziny? Jeden z pierwszych modeli, które miały to wyjaśnić, skupiał się na funkcjonowaniu móżdżku, traktując go niemal dosłownie jak obwód elektryczny, z rozgałęziającymi się połączeniami i liniami opóźniającymi, spowalniającymi przesyłanie sygnału. Pozwalało to wytłumaczyć niektóre obserwacje, na przykład zdolność do ustalania, skąd dociera do nas słyszany dźwięk (jeśli dociera on do jednego ucha nieco później niż do drugiego, można na tej podstawie zlokalizować jego źródło). Ale rozumowanie to nie bardzo da się zastosować do wyjaśnienia, jak postrzegamy interwały wielosekundowe czy minutowe. Dlatego w ostatnich latach Matell zaangażował się w badania nad innym modelem, przypominającym bardziej symfonię niż obwód telefoniczny.



W 1995 roku, ukończywszy naukę w Ohio State University, Matell rozpoczął studia doktoranckie na Duke University. Uczył się tam i pracował pod okiem kognitywisty i neurobiologa Warrena Mecka, który sam zaczął tam pracę rok wcześniej, po przeniesieniu się z Columbia University, i którego celem badawczym było rozszyfrowanie neuronalnych podstaw wyczucia interwałów czasowych. Do chwili pojawienia się Matella Meck zdążył zebrać dwa zestawy ciekawych danych. Pierwszy, pochodzący z badań na szczurach i ludziach, ujawniał, że indywidualne poczucie upływu interwału można przyspieszać lub spowalniać za pomocą leków zmieniających ilość dopaminy w mózgu. Drugi dotyczył strukturalnych obwodów w mózgu. Wyniki badań na szczurach wskazywały, że zniszczenie lub usunięcie części mózgu zwanej prążkowiem grzbietowym powoduje utratę zdolności do wykonywania standardowych zadań wymagających wyczucia czasu. Przybywało też doniesień – m.in. od Chary Malapani z Columbia Univeristy, Marjan Jahanshahi, neurobiolożki z University College London, i Debory Harrington z University of California w San Diego – że pacjenci z chorobą Parkinsona, u których doszło do uszkodzenia prążkowia, mają duże trudności z prawidłową oceną różnych interwałów.

Wkrótce po tym, jak Matell dołączył do zespołu na Duke University, Meck wręczył mu dwie sterty papierów zawierające te dane i powiedział: „Twoim zadaniem jest ustalenie, jak to wszystko działa na poziomie mózgu”. „Przypuszczam – wspomina Matell – że nie spodziewał się, że zjawię się z gotową odpowiedzią. Ale zacząłem czytać dużo piśmiennictwa neurobiologicznego, a nie psychologicznego”.

W trakcie rozmowy Matell oprowadzał mnie po laboratorium i pokazywał, jak zorganizowane są prace w zwierzętarni. Każdy szczur ma osobną plastikową klatkę o pojemności około trzydziestu litrów. W każdej znajduje się mały głośnik, jest też podajnik do wydzielania porcji granulowanego pokarmu, a także trzy otwory, w które szczur może włożyć pyszczek i nos. „Otwory są lepsze niż dźwignie, bo szczury lubią wtykać w coś nos” – twierdzi Matell. Z tak wyposażoną szczurarnią badacz może uczyć gryzonie rozpoznawania interwałów czasowych. Kiedy szczur wtyka nos do jednej z dziur (co jest wykrywane dzięki wiązce podczerwieni biegnącej przez otwór), to 30 sekund później dostaje w nagrodę pokarm. Jeśli jednak jest niecierpliwy i wtyka nos ponownie przed upływem 30 sekund, jedzenie się nie pojawia. Szczur musi się więc nauczyć nie tylko, że trzeba wetknąć nos w odpowiednie miejsce, lecz także że należy odczekać odpowiednio długo, zanim będzie można powtórzyć operację. W 2007 roku badacze z Georgia State University odkryli, że szympansom łatwiej było znosić 30-sekundowe oczekiwanie na nagrodę, jeśli miały możliwość zajęcia się czymś w tym czasie – pobawienia zabawkami albo kartkowania starych numerów „National Geographic” czy „Entertainment Weekly”, które otrzymały od opiekunów. Szczury Matella w tym czasie się iskały albo obwąchiwały kąty klatki. „Gdyby to ludzie mieli poczekać, pewnie wyjęliby komórki i sprawdzili, co słychać w internetach” – śmieje się Matell.

Kiedy zwierzęta wyuczą się danego interwału, Matell stara się w jakiś sposób zaburzyć korzystanie z tej nowej umiejętności. W niektórych eksperymentach podawał szczurowi lek – na przykład wstrzykiwał maleńką ilość amfetaminy w ściśle określoną część mózgu – by przekonać się, czy powoduje to przyspieszenie albo spowolnienie oceny upływu czasu, i w efekcie zacząć odkrywać, które struktury mózgu biorą w tym udział. W innych doświadczeniach selektywnie uszkadzał jakiś rejon mózgu zwierzęcia i sprawdzał, czy wpłynie to na zdolność oceny interwałów przez gryzonia. Nie jest to łatwe zadanie i często nie udaje się go wykonać precyzyjnie. Na ogół chodzi o mały fragment pnia mózgu, istotę czarną zbitą, która u szczurów ma niecałe pół centymetra wielkości. „Tak jak u ludzi, mózgi poszczególnych szczurów różnią się nieco budową – tłumaczył Matell. – Częściowo strzela się więc na oślep”. Pokazał mi wielką księgę zatytułowaną Atlas of Brain Maps (Atlas map mózgowych). Każda strona zawiera kolejne przekroje przez mózg szczura, z dokładnością co do milimetra; wyglądało to jak atlas anatomiczny kalafiora. Po zakończeniu eksperymentu zwierzę jest usypiane, a jego mózg tnie się na plasterki i umieszcza na szkiełkach mikroskopowych, by porównać przekroje z ilustracjami z atlasu. „Wówczas możemy sprawdzić, gdzie celowaliśmy, a gdzie udało się nam trafić” – tłumaczy.

Kolejny sposób badania, jak szczur uczy się pomiaru interwałów, polega na wszczepieniu do jego mózgu elektrod pozwalających rejestrować aktywność neuronalną w trakcie wykonywania przez gryzonia zadań. To także przedsięwzięcie wymagające wielkiej precyzji. Matell pokazał mi coś, co wyglądało jak trzycentymetrowy miecz z włókien, z metalową rękojeścią, od której odchodziło osiem krótkich drucików, każdy zakończony elektrodką. Korzystając z atlasu mózgu, Matell lub jeden z doktorantów ostrożnie umieszcza elektrody w mózgu zwierzęcia. Wychodzące z niej druciki zbiegają się w kabelku zamocowanym pod sufitem klatki i podłączonym do urządzenia rejestrującego, co daje szczurowi znaczną swobodę ruchów. Oznaczany jest moment wszelkich wzrostów aktywności neuronalnej i można to później porównać z zapisem aktywności ruchowej szczura.

„To trochę tak, jak wtykanie mikrofonu do sali pełnej ludzi. Tyle że tymi ludźmi są tutaj neurony. Neurony mają inny głos zależnie od wielkości komórki i odległości od elektrody” – tłumaczy Matell.



W pewnym momencie Matell przystanął przy metalowej szafce i wyjął z niej plastikowy model ludzkiego mózgu. Położył go na stole i zaczął rozkładać na części, zaczynając od rozdzielenia prawej i lewej półkuli kory mózgu. Pod nimi, spoczywając na pniu mózgu, znajdowało się coś w rodzaju spłaszczonego kapelusza grzyba. Jest to ciało modzelowate (inaczej spoidło wielkie), wiązka włókien spajająca półkule. Następnie Matell wskazał na strukturę przypominającą kształtem kurczęcy mostek, rozchodzącą się na obie półkule – układ komorowy, czyli wypełnione płynem przestrzenie, które m.in. zapewniają amortyzację mózgu. „Mózg jest zanurzony w płynie i pokryty płynem. To jak system ochronny jajka”. Pod spoidłem wielkim znajdują się hipokampy i jądra migdałowate, elementy układu limbicznego (siedziby emocji i pamięci), a także wzgórze, jądra podstawne i inne struktury podkorowe.

Jako przedstawiciele gatunku myślącego zakładamy zwykle, że głównym zadaniem mózgu jest właśnie myślenie. Rzeczywiście mózg jest do niego konieczny, ale w ostatecznym rozrachunku zajmuje się on umożliwieniem nam przewidywania, poruszania się i wyboru optymalnych ruchów zależnie od okoliczności, w jakich w danej chwili znajduje się ciało. By to osiągnąć, musi zminimalizować niepewność co do podejmowanych ruchów; to zaś wymaga pozyskania wcześniej sporej porcji danych na temat tego, co się wokół nas dzieje oraz – co równie ważne – jak przebiega realizacja wcześniejszych decyzji: jakie są efekty dotychczasowych ruchów i czy polepszyły one sytuację, czy ją pogorszyły. W tym celu informacje krążą w złożonych pętlach po całym mózgu. Dane zmysłowe – napływające z oczu, uszu, rdzenia kręgowego – przechodzą przez określone partie wzgórza, po czym rozchodzą się do obszarów sensorycznych kory: do pierwszorzędowej kory wzrokowej w płacie potylicznym (z tyłu mózgu), do pierwszorzędowej kory słuchowej w płatach skroniowych (po bokach mózgu), a także do kory czuciowej w płacie ciemieniowym (na czubku głowy). Następnie strumienie danych zmysłowych są łączone i przekierowywane do układu limbicznego i płatu czołowego. Czasem nazywa się ją Drogą „Co”, na której mózg ustala, z czym ma do czynienia, nie przypisując bodźcowi żadnej dodatkowej informacji. Widzimy ciastko czy węża? Kiedy zostanie to ustalone, informacja jest przekazywana do układu limbicznego, w tym hipokampu i jądra migdałowatego, gdzie przypisywana jest jej wartość (jak wielką mam ochotę na ciacho?), a także, jeśli jest taka potrzeba, zapisywana w pamięci. Dalej dane wędrują do płata czołowego, gdzie odbywa się ocena wagi i znaczenia otrzymanych informacji, podejmowanie decyzji (powinienem zjeść ciastko teraz czy po wykonaniu prac domowych?), wyznaczanie priorytetów oraz ignorowanie mniej ważnych kwestii (takich jak dieta). Stamtąd sygnały trafiają do kory przedruchowej i ruchowej – zlokalizowanych w górnej części mózgu, obok obszarów czuciowych – które rozpoczynają działanie.

Mniej więcej w połowie opisanej drogi znajdują się jądra podstawne, zbiór struktur, do których zalicza się prążkowie i istotę czarną zbitą; sygnały wnikają przez prążkowie, które na ilustracjach podręcznikowych ma kształt spiralny, przypominając nieco bezprzewodową słuchawkę telefoniczną Bluetooth. Jądra podstawne to dział mózgu pozwalający zaoszczędzić na kosztach pracy. Jeśli moją typową reakcją na widok ciastka jest natychmiastowe zjedzenie go, mózg szybko się nauczy, że może dać sobie spokój z przepuszczaniem informacji przez całą Drogę „Co” – zobaczyć ciastko, rozpoznać je, uznać za pożądane, rozważyć, czy je zjeść, czy nie – i od razu przystąpić do konsumpcji. Rozpoznając znajome wzorce wyładowań neuronów korowych, jądra podstawne sprawiają, że szybciej dostaję to, co chcę, a struktury mózgowe są gotowe na przyjmowanie nowych bodźców. Jądra podstawne są więc miejscem, gdzie formują się rutynowe, nawykowe reakcje, a nawet uzależnienia.

Ponadto zdaniem Matella i Mecka są one także ważnym elementem mózgowego zegara interwałowego. Każdy neuron w korze mózgu działa trochę tak jak antena. „Jest nakierowany na pewną specyficzną rzecz – mówi Matell. – To fantastyczny wykrywacz pewnego bardzo wąskiego stanu”. Tysiące neuronów kory łączy się z jądrami podstawnymi, złożonymi z setek tysięcy tzw. średnich neuronów kolczastych (kolczystych) prążkowia; każdy taki neuron prążkowia śledzi stan 10–30 tysięcy neuronów korowych, przy czym zachodzi tu znaczne dublowanie, a każdy jest wyspecjalizowany w wykrywaniu pewnych charakterystycznych wzorców wyładowań neuronów poprzedzających. Gdy pojawia się taki charakterystyczny wzorzec, neuron prążkowia odpala i pobudza neurony w pobliskiej istocie czarnej zbitej do uwolnienia dopaminy – małej neurochemicznej nagrody, pomagającej oznaczyć dany wzorzec wyładowań korowych jako wart pamiętania na przyszłość. Sygnał idzie do wzgórza, neuronów ruchowych i z powrotem do kory. „Każda z tych danych wyjściowych jest śledzona przez jądra podstawne – dodał Matell. – To centrum tworzenia nawyków. U szczurów zaangażowane jest w pomiar interwałów, ponieważ jest to zachowanie, którego szczur się wyuczył i obecnie stało się już rutynowe”.

Cała ta mechanika jest już dość dobrze poznana. W modelu zakłada się – mówi Matell – że pomiar interwału czasowego umożliwiany jest dzięki temu, że grupy neuronów kory pobudzanych sygnałami zewnętrznymi wyładowują się z charakterystyczną prawidłowością. Część z nich wykazuje tzw. oscylację theta, odpalając 5–8 razy na sekundę, czyli z częstotliwością 5–8 Hz. Inne wyładowują się 8–12 razy na sekundę (oscylacje alfa), a jeszcze inne z częstotliwością 20–80 Hz (oscylacje gamma). Oscylacje te są wykrywane następnie przez neurony kolczaste w prążkowiu grzbietowym. Oczywiście, dodał Matell, te częstotliwości wyładowań są znacznie poniżej skali czasowej, jaką spotykamy w codziennym świadomym życiu. „Mózg działa w skali milisekund, a jednak potrafimy mierzyć interwały trwające nawet kilka godzin. Ile czasu już rozmawiamy, półtorej godziny? Możemy dokonać takiej oceny, nie patrząc na zegarek. W jaki sposób dochodzi do zmiany operacji milisekundowych na operacje minutowe czy godzinowe?”

By rozwiązać tę zagadkę, Matell i Meck postanowili wykorzystać model opracowany przez innego neurobiologa, Chrisa Mialla z University of Birmingham. Wróciliśmy do gabinetu Matella, gdzie kontynuował wyjaśnienia. Wielkie okna wpuszczały jasne późnowiosenne słońce, a ponad dachami zabudowań kampusu roztaczał się szeroki widok. Przy ścianie dostrzegłem wysoki regał z książkami, wśród których znajdowały się pozycje takie jak Psychopharmacology (Psychofarmakologia) czy The Wet Mind (Mokry umysł). Na jednym z parapetów dostrzegłem zaś nierozpakowaną nowość zabawkarską The Incredible Growing Brain (Nieprawdopodobnie rosnący mózg – wymaga jedynie dodania wody). Na innej ścianie wisiała biała tablica, na której Matell zaczął coś rysować markerem.

Naszkicował dwa rzędy „przecinków”, oznaczających kolejne wyładowania dwóch neuronów. Wyobraźmy sobie teraz – ciągnął – że wykrywają one jakiś bodziec, na przykład dźwięk. Jeden i drugi neuron natychmiast zaczyna się wyładowywać i robi to przez czas trwania dźwięku, ale nie odpalają one z taką samą częstotliwością; powiedzmy, że jeden robi to co 10 milisekund, a drugi częściej, co 6 milisekund. Załóżmy, że oba te neurony są połączone z tym samym neuronem prążkowia, wykrywającym, kiedy te dwa wyładowują się jednocześnie, co zdarza się raz na 30 milisekund.



W rezultacie otrzymujemy neuron zdolny do wykrywania pewnego interwału – tutaj 30 milisekund – znacznie dłuższego, niż te wytwarzane przez oba neurony korowe z osobna. Każdy z neuronów prążkowia podpięty jest do 30 tysięcy neuronów korowych, a nie dwóch, może więc wykrywać równoczesne wyładowania dziesiątków, czy nawet tysięcy innych neuronów. Biorąc pod uwagę te liczby, neurony kolczaste w jądrach podstawnych mogą być dostrojone do szerokiego zakresu interwałów czasowych realnego świata, daleko wykraczających poza skalę milisekund.

Niewykluczone, że w każdej chwili nasze neurony realizują praktycznie wszystkie możliwe interwały, tyle tylko że mózg nie zadaje sobie trudu, by je zapamiętywać. Przyswojenie sobie jakiegoś czasokresu jest po prostu kwestią wzmocnienia – szczur dostaje w tym celu odrobinę karmy, a człowiek cukierka, pochwałę albo inną nagrodę (poczekajmy na przejściu dla pieszych 90 sekund na zapalenie się zielonego światła, a zyskamy satysfakcję, że wolno nam iść). Otrzymanie nagrody powoduje wyrzut dopaminy do jąder podstawnych i wzorzec wyładowań neuronów korowych zostaje należycie odnotowany, informacja o nim wysłana do wzgórza i zapamiętywana na później.

Patrząc na to od strony czysto matematycznej, kiedy uświadomimy sobie, że w mózgu rezydują miliardy neuronów, w każdej chwili wymieniających ze sobą tryliony impulsów, wydaje się wręcz nieuniknione, że wytworzą jakiś sposób pomiaru czasu zdarzeń w świecie zewnętrznym. Ale jednocześnie jest to zdumiewające i niepojęte – powtarzalne interakcje między żywymi komórkami dają maszynę liczącą i zachowania tak osobiste i instynktowne jak zdolność oceny trwania uśmiechu obcego człowieka. Miliony małp losowo stukających w klawisze maszyny do pisania miałyby większą szansę odtworzyć dzieła Szekspira.

W rozmowie ze mną Meck podkreślał, że przedmiotem dociekań jego oraz Matella i innych naukowców jest nie tyle takie wyczucie czasu, „jak wyobraża sobie większość ludzi”, ile rozróżnianie czasowe – proces uczenia się, że dany czasokres jest bardziej wartościowy niż inne. „Mózg stale mierzy czasokresy zjawisk, nawet gdy świadomie nie zwracamy na nie uwagi. Dziesięć sekund nie miałoby dla nas żadnego znaczenia, gdyby ktoś nie powiedział, że z jakiegoś powodu to ważne. Uczymy się odróżniać dobre od złego, dostrzegać, co jest ważne. A żeby to odróżniać, potrzebujemy pamięci. Nie znam żadnego zadania na wyczucie czasu, które nie opierałoby się na rozróżnianiu czasowym”.

Matell i Meck nazywają swój model pomiaru interwałów modelem „rytmu-częstotliwości prążkowia” (striatal beat-frequency model, SBF) i opisują go językiem muzyki. Jądra podstawne są dyrygentem – ich neurony kolczaste stale monitorują korę mózgu na obecność synchronicznie wyładowujących się neuronów; w jednej z prac Meck i Matell użyli określenia „kompozycja aktywności korowej”. (Najwyraźniej naukowcy zajmujący się czasem lubią analogie muzyczne). „To coś w rodzaju orkiestry, której wspólne granie mówi mi, jak daleko posunąłem się w zadaniu” – powiedział Matell. Zapytałem, co ma na myśli. Przypomniał mi, że jądra podstawne są kluczowe dla powstawania nawyków – zachowań, które podejmujemy ze względu na okoliczności bez zdawania sobie z tego sprawy. Kierowanie samochodem to w dużej części „automatyczne przetwarzanie informacji oparte na nawyku”. Dostrzegamy pewien zjazd z autostrady, wrzucamy kierunkowskaz, zjeżdżamy na prawy pas i układamy ręce na kierownicy tak, by przygotować się do skrętu.

„Kora mózgowa rozpoznaje drogowskaz i pobudza prążkowie. Prążkowie rozpoznaje charakterystyczny wzorzec wyładowań neuronów korowych, będący w istocie odbiciem realnej sytuacji, i stwierdza: dobra, pora na czynność polegającą na wrzuceniu kierunkowskazu – tłumaczy Matell. – Ruch ten jest wykrywany przez korę mózgu i wywołuje kolejną czynność, którą jest zmiana pasa ruchu. Migacz zostaje wykryty, co uruchamia następne zachowanie, czyli zmniejszenie prędkości jazdy. Człowiek przechodzi przez takie łańcuchy zachowań: wykrywa określone środowisko, realizuje odpowiednie zachowanie, co sprawia, że znajduje się w zmienionym środowisku, i tak dalej”.

Wyuczone czasokresy biorą się z takich samych pętli danych i przynajmniej na początku są ściśle powiązane z konkretnym zadaniem. Szczur oczekujący na porcję pokarmu jest jak człowiek słuchający symfonii. „Zwierzę nie orientuje się, gdzie dokładnie jest w czasie, tylko że jedzenie się zbliża – tłumaczy Matell. – Nie mamy poczucia płynięcia czasu, jest tylko przebiegające zachowanie. Powiedzmy, że wysłuchałeś pewnej symfonii sto razy. Teraz nastawiasz czajnik, po czym odchodzisz i włączasz płytę z symfonią, i wiesz, że woda zacznie się gotować przy trzecim takcie drugiej części. Rozpoznajesz ten takt drugiej części po całości tego, co słyszysz, a nie dlatego, że nagle robi się głośniej niż na początku utworu. Nic tu nie rośnie, nie zwiększa swojej złożoności; nic systematycznie nie zmienia swojej wielkości. To coś innego niż model rozrusznika i poczucie kumulowania się czy ubywania. Jedzenie pojawia się przy stanie mózgowym numer dziesięć, nie przy stanie mózgowym numer trzydzieści, a ja postępuję probabilistycznie”.

Wspomniał zdarzenie ze swoich czasów doktoranckich. Razem z żoną oglądali film i wcisnęli pauzę, żeby pójść na chwilę do kuchni. W większości ówczesnych odtwarzaczy pauza nie działała tak jak dziś – nie zatrzymywała filmu, tylko uruchamiała coś w rodzaju mikropętli – taśma była odtwarzana jakieś ćwierć sekundy, a następnie cofana i znów ten sam kawałek był odtwarzany. Po jakichś 5 minutach odtwarzanie filmu wznawiało się automatycznie. Gdy Matell i jego żona byli w kuchni, nagle poczuli, że coś jest nie tak. „Oboje zdziwiliśmy się: czy pauza nie powinna się już skończyć? Żadne z nas nie zdawało sobie sprawy, że to robi; nie śledziliśmy czasu, ponieważ zajmowaliśmy się przygotowywaniem jedzenia. Ale w pewnej chwili oboje nas uderzyło, że nie stało się coś, co powinno. Coś było nie tak pod względem czasowym. Było to bardzo zbieżne z takim wykrywaniem wzorców – poczuciem, że znaleźliśmy się w trzecim takcie drugiej części symfonii – bez żadnego wstępnego przygotowania do tego”.

Matell szybko podkreśla, że bez względu na to, jakie są neuronalne podstawy pomiaru interwałów, z pewnością nie równa się to posiadaniu „narządu” do wyczuwania czasu. Uszy wykrywają fale dźwiękowe, oczy wykrywają fale świetlne, nos interpretuje cząsteczki. „W odróżnieniu od sytuacji innych układów zmysłowych nie ma żadnego materialnego «nośnika czasu», który można by wykrywać za pomocą detektora. Mózg ewidentnie wyczuwa czas i kontroluje nasze zachowanie, ale to, co mierzy, nie jest obiektywne. To czas subiektywny. Mózg śledzi swoje własne funkcjonowanie i z tego wyprowadza pewien pejzaż temporalny”. Jeśli chodzi o percepcję ludzką, czas powstaje z wsłuchiwania się mózgu w swoją własną mowę.



Model rytmu-częstotliwości prążkowia (SBF) stopniowo zyskuje akceptację w piśmiennictwie neurobiologicznym; coraz częściej cytowany jest przez innych badaczy, z których wielu uważa go za najważniejsze neuropsychologiczne wyjaśnienie odmierzania interwałów. Ale temat ten z pewnością nie jest jeszcze zamknięty. Często, gdy model ten jest cytowany w artykule, towarzyszą temu zastrzeżenia typu „brakuje przekonujących dowodów tego, w jaki sposób konkretne cykle fizjologiczne spełniają funkcje wewnętrznego zegara interwałowego” albo uwagi, że naukowcy „jak dotąd nie odkryli prostego mechanizmu neuronalnego przeznaczonego do przetwarzania czasu”. Dyskutowane są też inne modele. „Co roku proponowanych jest z dziesięć obliczeniowych modeli zdolności pomiaru czasu” – mówi mi Patrick Simen, neurobiolog z Oberlin College. Simen wraz z współpracownikami zaproponował w 2011 roku własny model (opponent process drift-diffusion model). Odwołuje się on po części do innych, wcześniejszych koncepcji, ale akcentuje też umiejętność rozpoznawania zbieżności (charakterystycznych wzorców wyładowań) przez jądra podstawne. „W pewnym sensie można ten model uznać za nowy, choć składa się z elementów kilku poprzednich, trochę już zapomnianych, połączonych ze sobą w zmienionej konfiguracji” – tłumaczy Simen. Warren Meck powiedział właściwie to samo o swoim modelu: „Nie przedstawimy tu jakichś zupełnie nowych, radykalnych koncepcji. Ale to dobrze. To model IBM-owski: wzięliśmy gotowe komponenty z półki i złożyliśmy je w taki sposób, żeby stały się bardziej użyteczne”.

Nawet sam Matell ma pewne wątpliwości co do swojego modelu. Choćby to, że wymaga on, by określone neurony kory wykazywały regularne oscylacje, czego generalnie się nie obserwuje. „To może, choć nie musi, być problemem” – mówi. Być może neuron wyładowuje się zgodnie z określoną sygnaturą oscylacji, ale nie cały czas. Może wyładowania są jak wysypane wapnem linie na boisku – są tam i wyznaczają pole gry, ale stają się ledwie widoczne w błocie. Model SBF jest też bardzo wrażliwy na szum – niewielkie, ciągłe wahania w pracy każdego układu biologicznego. „Wszystko jest świetnie, jeśli szum dotyczy wszystkich neuronów w równym stopniu – mówi Matell. – Ale gdyby na przykład jeden oscylator nieco przyspieszył, a inny zwolnił, cały sens tego typu pomiaru znika, wszystko się kompletnie rozregulowuje. Model ten wymaga bardzo wysokiej spójności, a w prawdziwym życiu rzadko ona występuje”.

W dodatku, tak jak wielu innych badaczy, Matella prześladuje wyraźnie dostrzegalna „metryczna” natura percepcji czasu – to, że jasno odczuwamy jego przyrastanie oraz potrafimy wyczuć, kiedy mija, powiedzmy, połowa założonego okresu. Doświadczenia takie mają nawet szczury w jego eksperymentach. Matell przyuczył grupę gryzoni do rozpoznawania interwałów dwojakiego rodzaju: po usłyszeniu dźwięku miały się spodziewać pokarmu po upływie 10 sekund, a po zapaleniu światła – po 20 sekundach. Ku zaskoczeniu badacza, gdy szczury jednocześnie zobaczyły światło i usłyszały dźwięk, spodziewały się pokarmu po 15 sekundach – w pół drogi między jednym a drugim bodźcem, tak jakby uśredniły czas oczekiwania.

„Jestem przekonany, że w percepcji czasu przez zwierzęta są jakieś komponenty wagowe – mówił. – Szczury nie tylko uśredniają różne interwały, ale robią to z uwzględnieniem prawdopodobieństwa spodziewanego rezultatu w poszczególnych sytuacjach. Zachowują się w sposób, który sugeruje, że jakiś aspekt ich przetwarzania informacji ma komponent analogowo-ilościowy. Cały czas uważam, że ogólne ramy naszego modelu są prawidłowe: prążkowie monitoruje aktywność zbiorów neuronów korowych, a kiedy pojawia się pokarm, powoduje to wyrzut dopaminy, sprawiający, że neurony prążkowia ostemplowują grupę współaktywnych neuronów korowych i od tej pory wypatrują takich współaktywnych zdarzeń. Ale wzorce aktywności korowej nie «przyrastają». I właśnie w tym rzecz: jakie wzorce aktywności korowej pozwalają czasowi płynąć w taki sposób, że psychicznie odczuwa się to jak jego przyrastanie? Czy można wyprowadzić jakiś model rozpoznawania wzorców w jakimś stopniu polegający na liniowym «odliczaniu»? Jestem przekonany, że to w końcu nastąpi, że pojawi się koncepcja łącząca obie te sprawy. Ale nie wiem na razie, jak tam dotrzeć. Myślę, że chwilowo nie ma jednej, prostej i satysfakcjonującej odpowiedzi. Nie chcę zostawić cię z wrażeniem, że tak naprawdę nie wiem, jak to dokładnie działa. Ale nie wiem. Nie mam jasnego obrazu, jak mózg to robi”.

Po bardziej optymistyczną odpowiedź skierował mnie do Mecka. „On zajmuje się badaniem tego problemu dłużej niż ja i nie ma tak samodestrukcyjnego nastawienia jak moje. Jest skłonny promować nasz model, podczas gdy ja zawsze koncentruję się na jego niedostatkach”.

Kilka dni później zadzwoniłem do Mecka. „Z punktu widzenia fizyka taki zegar byłby do niczego” – przyznał. Wykazuje ogromną zmienność, grupy neuronów mogą rozsynchronizowywać się o 10–20 procent. Dla porównania: wskazania zegara okołodobowego wykazują zmienność w granicach 1 procenta. „Ale zegar okołodobowy jest bardzo sztywny; może odmierzać tylko 24 godziny!” Zegar z tego modelu jest szalenie elastyczny, może odmierzać okresy sekundowe czy minutowe, zachowując niezmienniczość względem skali, a przy tym jest pomocny w wyjaśnianiu niektórych zaburzeń wyczucia czasu u ludzi z chorobą Parkinsona czy schizofrenią. Nie zrywa z teorią skalowalnego pomiaru czasu (SET), lecz ją wzbogaca, dodając moduły zegara i pamięci, „dzięki czemu staje się ona bardziej «prawdopodobna biologicznie» – takie sformułowanie preferujemy” – powiedział.

„Jeszcze jedno – stwierdził na koniec. – Dla ludzi jest ważne, żebym nie wywracał modelu rozrusznik–akumulator tylko dla wprowadzenia jakiejś nowinki; ma on znaczenie jako model heurystyczny w psychologii poznawczej. Jeśli twoje badania nie wymagają od ciebie wykroczenia poza ten model, to możesz prowadzić je w jego ramach. Ale według mnie być uczonym oznacza mieć pasję odkrywcy i chęć dotarcia do sedna, szczególnie do tego, jak wszystko działa w mózgu. Swoją misję rozumiem tak, że mając za sobą lata dostatecznie profesjonalnej i dogmatycznej pracy na tym polu, powinienem zwalczać najbardziej szalone pomysły, takie jak różnice modalności, mnogie skale czasowe, zacieranie pamięci i cała reszta. Zabiera to dużo czasu”.



Meck oczekuje postępu w swojej dziedzinie. Gdy zaczynał badania, sama idea wewnętrznego zegara była dla biologów behawioralnych nieledwie herezją. Następnie należało rozszyfrować fizjologię; etap ten nie jest jeszcze zamknięty, ale jego podstawowe założenie – istnienie fizycznego mechanizmu (czy mechanizmów) odmierzania interwałów – obecnie nie jest już kwestionowane. „Badaliśmy zdolność do pomiaru interwałów, wykluczając wszystko inne – Meck opisuje pierwsze pokolenie badaczy na tym polu. – Staraliśmy się tak zawężać zadania eksperymentalne, by obejmowały tylko wyczucie interwałów”. Dzisiejsze pokolenie naukowców „prowadzi obserwacje w większym stopniu w świecie rzeczywistym. Nie uznaje wyczucia interwałów za coś wyjątkowego; pomiar czasu należy po prostu do tego, co mózg robi, gdy się uczy, kieruje na coś uwagę czy doświadcza emocji”.

Zgadza się z tym Catherine Jones, neuropsycholożka poznawcza z Cardiff University. „Przez lata moje pojmowanie tego, czym jest wyczucie czasu, ewoluowało – tłumaczy. – Kiedy zaczynałam się tym zajmować pod koniec lat dziewięćdziesiątych, problem był z góry jasno zarysowany, to kwestia wewnętrznego zegara, skrywającego się gdzieś w mózgu. Było to dość hermetyczne. Dziś moje myślenie się trochę rozszerzyło. Czasem ktoś porusza jakiś problem, a ja uświadamiam sobie, że ta sprawa jest ściśle związana z umiejętnością pomiaru interwałów, na przykład koordynacją mowy i gestów, która pozwala się nam lepiej komunikować”.

Jones zaczynała swoją karierę naukową w laboratorium Marjan Jahanshahi w University College London, badając zaburzenia ruchowe i w zakresie wyczucia czasu u pacjentów z chorobą Parkinsona. Obecnie poznaje autyzm i zastanawia się, czy pewne zachowania charakterystyczne dla tej choroby – uporczywe powtarzanie ruchów, kłopoty z relacjami interpersonalnymi, problemy z integracją sygnałów z różnych zmysłów – można traktować jako zaburzenia wyczucia czasu. Podobne zagadnienia bada Melissa Allman, młoda neurobiolożka poznawacza i behawioralna z Michigan State University, która współpracowała zarówno z Meckiem, jak i Johnem Weardenem. „Zainteresowało mnie, czy tego typu zachowania można wyjaśnić dzięki traktowaniu autystyków jako ludzi zagubionych w czasie” – powiedziała mi. Razem z Jones podkreślają, że na razie to tylko założenie i luźne przypuszczenia; nie ma konkretnej teorii opisującej problemy z wyczuciem czasu u osób autystycznych, a nawet zgody co do listy tego typu trudności. Ale w przyszłości, jak twierdzą obie specjalistki, można sobie wyobrazić wykrywanie deficytu wyczucia interwałów ujawniającego się we wczesnym okresie niemowlęcym, co mogłoby stanowić test przesiewowy dla dzieci z grupy ryzyka.

Annett Schirmer, psycholożka z Universiti Kebangsaan Singapura, początkowo zajmowała się badaniem emocji oraz komunikacji niewerbalnej, ale po poślubieniu Trevora Penneya, jednego z byłych doktorantów Mecka, zainteresowała się wyczuciem interwałów. „Teraz jestem w mafii badaczy czasu” – powiedziała mi. Zwróciła uwagę, że większość badań pobudzenia emocjonalnego i wyczucia czasu opierała się na wykorzystaniu bodźców wzrokowych; dobrze udokumentowano, że zdjęcia rozzłoszczonych twarzy wydają się wyświetlane na ekranie dłużej niż zdjęcia twarzy o neutralnym wyrazie. Jednak w toku własnej pracy ustaliła, że bodźce słuchowe wywołują odwrotny skutek: „ach” wypowiadane z zaskoczeniem trwało według słuchających krócej niż „ach” wypowiadane beznamiętnie. Nie wiadomo, dlaczego tak jest, mówi Schirmer, choć oczywiście dźwięki i głos wprowadzają nowe zmienne, w tym tempo, nieobecne w przypadku statycznych obrazów. W każdym razie koncepcja, że pobudzenie zniekształca czas przez przyspieszenie naszego wewnętrznego zegara, nie musi być tak uniwersalna, jak do tej pory sądzono.

„To sensowne wyjaśnienie – mówi Schirmer – ale możliwe, że są jeszcze inne mechanizmy, które wpływają na percepcję czasu”. Jednym z nich może być uwaga. W piśmiennictwie z zakresu pomiaru interwałów zwykle czyta się, że uwaga wywiera przeciwny skutek niż pobudzenie emocjonalne. Obrazy rozzłoszczonych twarzy wydają się nam wyświetlane dłużej niż neutralnych, ponieważ wywołują pobudzenie, co z kolei przyspiesza nasz wewnętrzny zegar. Zakazane słowa natomiast wydają się nam wyświetlane na monitorze krócej niż słowa neutralne, ponieważ zwracają na siebie uwagę; mózg zostaje odciągnięty od zliczania tyknięć i kilka przepuszcza, co kończy się niedoszacowaniem interwału. Ale rozróżnienie tych dwóch mechanizmów bywa trudne; słowa takie jak „pieprzyć” czy „dupek” mogą przecież zarówno pobudzać, jak i zwracać na siebie uwagę.

„W tym szkopuł – mówi Schirmer. – Wiele świadectw przytaczanych na poparcie modelu pobudzenia można interpretować w kategoriach uwagi. Może zresztą pobudzenie to uwaga – jest taka możliwość. Z perspektywy funkcjonalnej jedno i drugie ściśle się ze sobą łączy. Z perspektywy ewolucyjnej sprawy kluczowe dla przetrwania z reguły przyciągają naszą uwagę i pobudzają behawioralnie. Żeby coś się wyróżniało, musi wyróżnić się na czas, tak byśmy mogli coś z tym zrobić i to zapamiętali”.

Istnieje jednak ryzyko, że badania nad czasem nadto się rozwodnią. „Uważam, że czas to temat dużo za szeroki na to, by ktokolwiek mógł go objąć w pojedynkę; myślę, że pan też będzie miał problemy – powiedziała mi Jones. – Gdzie jest taksonomia czasu?” Ta „taksonomia czasu” to wołanie o pomoc, kierowane przez badaczy marzących o pewnym nadrzędnym schemacie, który zaprowadziłby ład i porządek w stale rozrastającej się dziedzinie ich dociekań. Fraza ta pojawia się ostatnio dość często w piśmiennictwie, na przykład w artykule z 2016 roku autorstwa Mecka i Richarda Ivry’ego, psychologa i neuronaukowca z University of California w Berkeley. „Nader pożądana jest nowoczesna «taksonomia czasu» – napisali. – Specjaliści z różnych dyscyplin posługują się odmienną terminologią, reprezentują odmienne podejścia eksperymentalne, a niekiedy szukają odpowiedzi na odrębne pytania w specyficznych kontekstach. W miarę dalszego rozwoju tej dziedziny użyteczne byłoby znalezienie wspólnego języka, tak by lepiej artykułować stawiane pytania”.

Wspólny język. Moje myśli biegną do spotkania z Felicitas Arias, kierującą wydziałem czasu w Międzynarodowym Biurze Miar i Wag pod Paryżem, która pokazała mi najdokładniejszy zegar świata: plik papierów spiętych w rogu zszywką (obecnie jest to elektroniczny newsletter), udostępniany wszystkim zainteresowanym. Oto sposób, w jaki uzgadniamy, która jest godzina. Coś podobnego potrzebne jest badaczom wewnętrznych zegarów biologicznych, może nowe czasopismo naukowe, coś w stylu „Timing & Time Perception” albo „Timing & Time Perception Reviews” czy jeszcze inne. Zdecydowanie przydałaby się im jakaś językowa wersja zegara.


W którym młotkiem czy pałką wbija się do dziury wyskakujące figurki, na przykład kretów (stąd nazwa Whac-A-Mole, dosł. walnij kreta). [wróć]





Zanim ponownie mialem okazję porozmawiać z Johnem Weardenem, upłynęło kilka lat. W zasadzie przeszedł już na emeryturę, jak powiedział, ale zaraz potem dodał, że okazała się ona „dość nudna” i szybko wrócił do nauczania. Prowadził też kilka swoich prac badawczych, ale większość energii poświęcał na pomoc młodszym kolegom w ich badaniach. Zmarła jego matka, mając 91 lat. On sam odwiedził Egipt oraz Koreę Południową i kupił sobie „samochód emerycki”, czyli porsche, w którym po przekroczeniu 130 kilometrów na godzinę rozlega się alarm.

Wciąż jednak dręczyły go pytania związane z percepcją czasu, w tym odwieczne: dlaczego czas zdaje się płynąć szybciej, w miarę jak przybywa nam lat? Ze wszystkich zagadek związanych z czasem ta może być najpowszechniej znana, najbliższa każdemu i wprawiająca w największe zakłopotanie. W badaniach – a było ich wiele – aż 80 procent uczestników ma poczucie, że czas płynie tym szybciej, im więcej mają lat. „Wydaje się, że ta sama przestrzeń czasu skraca się, w miarę jak się starzejemy, to znaczy, chodzi o dni, miesiące czy lata – napisał William James w The Principles of Psychology. – Można wątpić, czy dotyczy to też godzin, minuty i sekundy natomiast z pewnością pozostają niezmienione”. Czy rzeczywiście czas leci, gdy robimy się starsi? Jak zawsze odpowiedź w dużym stopniu zależy od tego, co rozumiemy przez czas.

„To niejasne pytanie – powiedział Wearden. – Co ludzie mają na myśli, gdy mówią, że czas płynie szybciej? Co jest tutaj miarą? Z tego, że powtarza to wiele osób albo że wielu ludzi odpowie twierdząco na tak sformułowane pytanie, wcale nie wynika, że mają rację. Ludzie zgadzają się z najróżniejszymi stwierdzeniami. To w rzeczywistości niezbadana kwestia. Nawet nie zaczęliśmy jeszcze stosować odpowiedniej metodyki eksperymentalnej ani śledzić tych spraw w realnym życiu, żeby móc wyciągać jakieś wnioski”.

Są przynajmniej dwa sposoby wyrażania tej odwiecznej zagadki. Najczęściej mówi się mniej więcej tak: dany okres wydaje się obecnie mijać szybciej niż wówczas, gdy byliśmy młodsi. Na przykład rok wydaje się mijać szybciej, gdy mamy czterdzieści lat, niż gdy mieliśmy dziesięć czy dwadzieścia. James cytuje Paula Janeta, filozofa z Sorbony: „Ktokolwiek potrafi przywołać z pamięci kolejne pięcioletnie okresy, musi się tylko chwilę zastanowić, by stwierdzić, że ostatni z nich minął szybciej niż wcześniejsze. Wystarczy wspomnieć osiem czy dziesięć lat spędzonych w szkole: wydaje się, że trwało to wieki. A teraz pomyślmy o ostatnich ośmiu czy dziesięciu latach życia: zleciały w godzinę”.

By wyjaśnić to wrażenie, Janet zaproponował regułę, że pozorna długość danego czasokresu zmienia się odwrotnie proporcjonalnie do wieku. Rok wydaje się pięć razy krótszy dla pięćdziesięcioletniego mężczyzny niż dla dziesięcioletniego chłopca, ponieważ stanowi jedną pięćdziesiątą życia tego mężczyzny, a tylko jedną dziesiątą życia tego chłopca. Propozycja Janeta wywołała lawinę podobnych teorii mających wyjaśnić, dlaczego z upływem lat bieg czasu wydaje się przyspieszać; nazwijmy je zbiorowo teoriami proporcjonalnymi. W 1975 roku Robert Lemlich, emerytowany profesor inżynierii chemicznej z University of Cincinnati, nieco zmodyfikował wzór Janeta. (Lemlich jest zapewne lepiej znany jako wynalazca procesu przemysłowego zwanego frakcjonowaniem pianą, wykorzystywanego do usuwania zanieczyszczeń z płynu za pomocą piany). Zasugerował, że subiektywnie odczuwana długość danego okresu zmienia się odwrotnie proporcjonalnie do pierwiastka kwadratowego z wieku, i sformułował wręcz konkretne równanie:



gdzie dS1/dS2 to względna prędkość, z jaką dany interwał zdaje się płynąć w porównaniu do tego, jak płynął w przeszłości; R2 to obecny wiek, a R1 to wiek w danym momencie z przeszłości. Jeśli masz czterdzieści lat, rok mija ci dwa razy szybciej, niż gdy miałeś dziesięć lat, ponieważ pierwiastek kwadratowy z 40/10 wynosi 2. (Lemlich zadbał o dodanie zastrzeżenia, że w jego wzorze „zakłada się niewystąpienie przedłużających się doświadczeń traumatycznych czy nietypowych”). Wnioski płynące z zastosowania jego wzoru nie napawają optymizmem. Trzymając się go ściśle, jeśli masz czterdzieści lat, a oczekiwana długość życia wynosi siedemdziesiąt, w rzeczywistości przeżyłeś 57 procent swego życia, ale zgodnie z obliczeniami Lemlicha masz już za sobą √(40/70), czyli 75 procent subiektywnej całości życia. (Z drugiej strony dzięki matematyce Lemlicha nigdy nie poczujemy, że zostało nam drugie tyle do przeżycia).

By przetestować swoje równanie, Lemlich przeprowadził eksperyment. Zebrał grupę 31 studentów inżynierii (ich średni wiek wynosił 21 lat) oraz osób dojrzalszych (średni wiek 44 lata), a następnie poprosił, by ocenili, o ile szybciej lub wolniej niż teraz płynął dla nich czas w dwóch momentach z przeszłości: gdy byli o połowę młodsi i gdy mieli tylko jedną czwartą obecnego wieku. Niemal wszyscy odpowiadali, że w obecnym momencie ich życia czas wydaje się płynąć szybciej niż w obu tych okresach w przeszłości. Kilka lat później podobne wyniki otrzymał James Walker, psycholog z Brandon University w Manitobie, który badał grupę starszych studentów (średni wiek 29 lat), pytając ich, „jak długo obecnie trwa rok” w porównaniu do tego, jak oceniali długość roku, mając dwa razy oraz cztery razy mniej lat niż obecnie. Siedemdziesiąt cztery procent z nich stwierdziło, że czas płynął wolniej, gdy byli młodsi. Pomiędzy 1983 a 1991 rokiem Charles Joubert, psycholog z University of North Alabama, przeprowadził trzy kolejne podobne doświadczenia, których wyniki zgadzały się z otrzymanymi przez Janeta i Lemlicha.

Jednak kłopot z takim sformułowaniem pytania badawczego polega na tym, że opiera się ono na przesadnie optymistycznym postrzeganiu ludzkiej pamięci. Ciężko mi przypomnieć sobie, co jadłem na lunch w poprzednią środę, nie mówiąc już o tym, bym mógł porównać to doświadczenie z lunchem jeszcze tydzień wcześniej i który z nich bardziej mi smakował. Jakie są szanse, że jasno i wyraźnie przypomnę sobie daleko bardziej abstrakcyjne doświadczenie – wrażenie prędkości upływu czasu – sprzed dziesięciu, dwudziestu czy czterdziestu lat? Co więcej, jak zauważył już James, teorie proporcjonalne za dużo nie wyjaśniają; wzór zaproponowany przez Janeta zaledwie „opisuje zjawisko”, ale „trudno uznać, że rozprasza tajemnicę”. James uważał za prawdopodobniejsze, że wynikające z wieku odczucie przyspieszającego upływu czasu bierze się z „upraszczania obrazu w spojrzeniu wstecz”. Gdy jesteśmy młodzi, niemal każde doświadczenie jest dla nas nowe, dlatego nawet po latach pozostaje żywe w pamięci. Jednak w miarę jak się starzejemy, górę zaczynają brać nawyki i rutyna; zupełnie nowych doświadczeń jest coraz mniej (wszystko już robiliśmy) i ledwo odnotowujemy czas, w którym na bieżąco istniejemy. W końcu, jak to ujął James, „dni i tygodnie wygładzają się we wspomnieniach w niezliczone odcinki, lata stają się puste i rozsypują się w pył”.

Ponura sugestia Jamesa należy do kategorii, którą można by nazwać teoriami pamięci, i jest zgodna z tym, co proponował Locke: oceniamy długość przeszłego okresu pod kątem liczby zdarzeń, których zajście pamiętamy. Z perspektywy wydaje się, że okres bogaty w pamiętne wydarzenia upływał dość wolno – wymagał więcej czasu – okres pozbawiony wrażeń natomiast zda się, jakby zleciał migiem, wywołując zdziwienie, gdzie podział się ten czas. Jest kilka potencjalnych sposobów, na które pamięć może wpływać na nasze poczucie tempa upływu czasu. Emocjonujące wydarzenia z reguły są wyostrzone w pamięci, więc dla przepracowanego rodzica cztery lata swojej średniej szkoły – pierwszy bal, pierwszy samochód, matura, wszystko to wsparte zdjęciami i pamiątkowymi albumami – z łatwością mogą wyglądać na dłuższe niż przeciętny czteroletni okres, a na pewno dłuższe niż ostatnie cztery lata, spędzone na staniu w korkach, zakupach, załatwianiu codziennych spraw i zmywaniu naczyń. Wydaje się też, że pewne okresy w życiu, zwykle nastoletni i następną dekadę, pamiętamy wyraźniej niż kolejne – zjawisko to nazywa się efektem reminescencji (reminiscence bump) – co też może mieć udział w tworzeniu poczucia, iż dawniej taki sam okres trwał dłużej.

W wyjaśnieniach opartych na pracy pamięci przyjmuje się ciche założenie, że w miarę jak przybywa nam lat, nasze życie staje się stosunkowo mniej godne pamiętania. Ale niewiele wskazuje na to, że to prawda, a powszechne doświadczenia wręcz temu przeczą. Wieczór, kiedy poznałem moją przyszłą żonę, pamiętam dużo lepiej niż pierwszy pocałunek na jednym z letnich obozów. Zupełnie nie pamiętam pogody tego dnia, kiedy zacząłem samodzielnie jeździć na rowerze, i ile lat wtedy miałem, ale cały czas mam przed oczami pewną słoneczną wiosenną sobotę sprzed kilku lat, gdy – w wieku 46 lat – przestałem trzymać siodełko pewnego sześciolatka i obserwowałem, jak pierwszy raz chybotliwie oddala się ode mnie, wciąż dość niepewnie pokonując kolejne metry murawy boiska baseballowego. Przez pięć dekad podróżowałem, kochałem, przegrywałem, zaczynałem od nowa, ale coraz bardziej czuję, jakby wspomnienia mych najwcześniejszych lat należały do kogoś innego albo wydarzyły się w innym życiu, a wszystko, co godne uwagi, zaszło dopiero po tym, jak się ożeniłem i zostałem rodzicem. To w tym czasie dwóch chłopców rosło na moich oczach, a wszystko, co było nowe dla nich, nabierało też nowości dla mnie, i to dwukrotnie: alfabet, dodawanie, mnożenie, fortepian, cztery pytania (Ma nisztana) z święta Pesach, a także – po wielu treningach w ogródku za domem – podkręcanie piłki lewą nogą, żeby wpadła prosto w prawy górny róg bramki.

Czas rzeczywiście jakby przyspieszył – biegnie szybko, to pewne – ale co mam przez to na myśli? Że w ostatnich latach przydarzyło mi się mniej rzeczy niż dawniej? A może że zacząłem się utożsamiać z tym, jak doświadczają czasu moje dzieci, które wydają się mniej przejmować i spieszyć, przez co mój czas zdaje się dużo bardziej zagoniony? Skoro nie jest tak, że mój czas zlatuje dlatego, że jego treść jest mniej pamiętna, to może jest odwrotnie: jest bardziej warta pamiętania albo zdarzenia tego typu są liczniejsze, co sprawia, że dotkliwiej odczuwam niemożność dokonania mnóstwa innych wartych zapamiętania rzeczy, na które nie mam teraz czasu i nigdy mieć go nie będę. Czy czas przyspieszył, gdy się postarzałem? Czy może stałym tempem jego upływu bardziej się teraz przejmuję, gdyż mam go mniej przed sobą i wyżej go cenię?

Jedną z pierwszych prób odnalezienia się w gąszczu tych pytań, jeszcze przed Lemlichem, była praca z 1961 roku On Age and the Subjective Speed of Time (O wieku i subiektywnej prędkości upływu czasu), będąca dobrą lekcją kulawej nauki. Jej autorzy zauważyli, że do czynników, które wydają się wpływać na szybszy upływ czasu, należy nasze odczucie, że jesteśmy zajęci. „Czy istotnym czynnikiem jest samo bycie zajętym, czy też dlatego, że jesteśmy zajęci, wyżej cenimy czas?” – pytają. Przetestowali dwie grupy ochotników: 118 studentów uniwersyteckich oraz 160 dorosłych w wieku od 66 do 75 lat. Każdy z nich otrzymał listę dwudziestu pięciu metafor:

galopujący jeździec

uciekający złodziej

szybki pojazd

pędzący pociąg

wiatraczek-zabawka

żarłoczny potwór

ptak w locie

statek kosmiczny w locie

huczący wodospad

kręcąca się szpulka

marszowy krok

wielkie obracające się koło

monotonna piosenka

piasek niesiony wiatrem

tkająca staruszka

dopalająca się świeca

łańcuszek koralików

kiełkujące liście

staruszek z laską

dryfujące chmury

schody wzwyż

bezmiar otwartego nieba

droga wiodąca na wzgórze

ciche, nieruchome morze

skała Gibraltaru

Uczestnicy badania mieli zastanowić się, na ile metafory te „stanowiły dla nich satysfakcjonujący obraz czasu”, i oznaczyć pięć najbardziej trafnych liczbą 1, następnych pięć w kolejności liczbą 2 itd. Wyniki wskazywały, że zarówno młodzi, jak i starsi doświadczali czasu podobnie; obie grupy za najtrafniejsze metafory uznały „galopującego jeźdźca” i „szybki pojazd”, podczas gdy najmniej odpowiednie okazały się „ciche, nieruchome morze” oraz „skała Gibraltaru”. Jednak po pewnych dodatkowych – i dla współczesnego czytelnika podejrzanie skomplikowanych – machinacjach statystycznych autorzy pracy doszli do wniosku, że starsi wybierają nieco częściej metafory związane z ruchem, podczas gdy młodzi wolą porównania bardziej statyczne.

Metodologię tego badania obciąża pewien rażący błąd. Autorzy zamierzali ustalić, który z dwóch czynników bardziej wpływa na odczucie, że czas ucieka szybciej: to, na ile jesteśmy zajęci, czy to, jak bardzo cenimy swój czas. Jeśli to pierwsze jest dla nas ważniejsze – rozumowali – to młodzi ludzie powinni twierdzić, że czas płynie im szybciej, ponieważ są aktywniejsi od starszych. Ale skoro starsi donosili, że to im czas płynie szybciej, naukowcy doszli do wniosku, że z dwóch wymienionych czynników ważniejsza jest wartość czasu dla jednostki, ponieważ „czas kończy się starszym ludziom, zbliżającym się do śmierci”. Tyle tylko że poza oświadczeniem, iż „starsi ludzie są mniej aktywni niż w młodości”, autorzy nie zadali sobie trudu potwierdzenia, że tak jest rzeczywiście. Jedynym zaś sposobem pomiaru, na ile ludzie cenią sobie swój czas, było sprawdzenie, jakie wartości punktowe przypisali poszczególnym metaforom. Podobnie jak wiele innych prac poświęconych temu problemowi, także ta zawiera głównie własne mniemania autorów opakowane w liczby.



Jest jednak pewne inne, prostsze wyjaśnienie zagadki szybszego upływu czasu, w miarę jak przybywa nam lat: otóż wcale nie jest on szybszy. Oczywiście to niezbity fakt – wiadomo, że czas nie przyspiesza, mówimy tylko o wrażeniach. Ale wielu badaczy doszło do wniosku, że nawet to osobiste wrażenie jest iluzoryczne. Czas tylko wydaje się przyspieszać, w miarę jak się starzejemy.

Na pierwszy rzut oka wiele wcześniejszych badań przynosi spójne wyniki: ponad dwie trzecie badanych – od 67 do 82 procent – twierdzi, że czas wydawał się płynąć im wolniej, gdy byli młodsi. Ale skoro tak, powinniśmy spodziewać się, że wrażenie to będzie nasilać się z wiekiem. Jeśli przeciętnie rok wydaje się płynąć szybciej, gdy mamy czterdzieści lat, niż było to, gdy mieliśmy dwadzieścia, z badań powinno wynikać, że więcej czterdziestolatków niż dwudziestolatków twierdzi, iż czas płynie im teraz szybciej niż w przeszłości. Albo na pytanie do jednych i drugich, jak oceniają tempo upłynięcia im zeszłego roku, czterdziestolatkowie powinni twierdzić, że minął szybciej. Powinna być dostrzegalna tendencja statystyczna, wyraźniej zarysowująca wrażenie szybciej płynącego czasu u starszych badanych.

Tymczasem liczby tego nie pokazują. Konsekwentnie wrażenie to dotyczy mniej więcej takiej samej grupy respondentów z wszystkich grup wiekowych: dwie trzecie wśród badanych starszych ludzi twierdzi, że czas płynął wolniej, gdy byli młodsi – i podobnie jest wśród młodych badanych. Taki sam odsetek badanych w dowolnym wieku twierdzi, że czas przyspiesza z ich wiekiem. Wynik jest paradoksalny: większość z nas, w dowolnym wieku, ma wrażenie, że czas płynie szybciej w miarę postępu lat, co wskazuje, że wrażenie to (o ile to wrażenie) nie zależy od wieku.

O co więc chodzi? Najwyraźniej wielu ludzi doświadcza czegoś – ale czego? Część zamieszania bierze się z wymagań stawianych w tych eksperymentach uczestnikom. W ten czy inny sposób każdy z nich miał odpowiedzieć na pytanie, jak odczuwał upływ czasu dziesięć, dwadzieścia czy trzydzieści lat temu. Problem w tym, że na uzyskanej w ten sposób odpowiedzi nie można polegać. W miarę rzetelnie można tylko mierzyć indywidualne odczucia dotyczące upływu czasu tu i teraz. Tutaj grunt jest stabilniejszy. Ogólnie biorąc, wrażenie, iż czas płynie coraz szybciej, mocniej koreluje ze stanem psychiki badanego (szczególnie z tym, jak bardzo czuje się teraz zajęty) niż z wiekiem. Jak ujęła to Simone de Beauvoir, „sposób, w jaki doświadczamy upływu czasu z dnia na dzień, zależy od tego, co nam niesie”.

W 1991 roku Steve Baum, psycholog z Sunnybrook Medical Center w Toronto, razem z dwojgiem współpracowników wziął pod lupę kwestię percepcji czasu i poczucia, jak bardzo jesteśmy zajęci, u starszych ludzi. Badacze przeprowadzili wywiady z ponad trzystu osobami, w większości kobietami pochodzenia żydowskiego w wieku 62–94 lat. Połowa z nich była znacznie bardziej aktywna niż druga połowa. Duża część osób z tej drugiej grupy przebywała w ośrodkach opieki. Na początek badanym zadano serię pytań służących ocenie ich stanu emocjonalnego i zadowolenia z życia. Następnie pytano: „Jak szybki wydaje się pani/panu obecnie upływ czasu?” i proszono o wybranie jednej z trzech odpowiedzi: 1 (szybciej), 2 (tak samo), 3 (wolniej). W powyższym pytaniu celowo nie wspomniano o żadnym konkretnym interwale – tygodniu czy roku – otwarta była też kwestia, do czego odnosi się „szybciej” czy „wolniej” (od czego lub kiedy?). Niemniej wyniki zgadzały się z rezultatami innych badań: 60 procent uczestników eksperymentu stwierdziło, że obecnie czas płynie im szybciej, niż było to wcześniej. Okazało się przy tym jednak, że osoby, które znalazły się wśród tych 60 procent, w większości były bardziej aktywne od rówieśników, prowadziły – według swoich słów – celowe życie i czuły się młodsze, niż wskazywałaby ich metryka. Trzynaście procent badanych stwierdziło, że czas płynie im teraz wolniej – i była to grupa osób w największym stopniu wykazujących oznaki depresji. „Czas nie przyspiesza dla ludzi, w miarę jak się starzeją” – podsumowali naukowcy. Tempo jego upływu zwiększa się raczej wraz z poziomem psychicznego dobrostanu – napisali.

Jednak najsilniejszych przesłanek przeczących tezie, że dla większości z nas upływ czasu przyspiesza wraz z wiekiem, dostarczyły trzy inne badania, przeprowadzone już w XXI wieku. W 2005 roku Marc Wittmann i Sandra Lehnhoff z Ludwig-Maximilians-Universität w Monachium przebadali około pięciuset Niemców i Austriaków w wieku 14–94 lat, podzielonych na osiem grup wiekowych, prosząc o odpowiedź na serię pytań typu:

Jak szybko na ogół płynie ci czas?

Jak szybko według ciebie upłynie najbliższa godzina?

Jak szybko minął ci zeszły tydzień?

Jak szybko minął ci zeszły miesiąc?

Jak szybko minął ci zeszły rok?

Jak szybko minęło ci zeszłe dziesięć lat?

W każdym wypadku uczestnicy badania mieli wybrać jedną odpowiedź z pięciu, składających się na skalę od „bardzo powoli” (–2) do „bardzo szybko” (+2). Warto zauważyć, że w eksperymencie tym nie proszono o porównanie odczuć na temat szybkości upływu interwału teraz i w jakimś przeszłym momencie. Tym razem pytano ludzi w różnym wieku o to, jakie jest ich obecne poczucie tempa upływu różnych okresów; wszystko dotyczyło teraźniejszości.

Wyniki były dość jednoznaczne: w przypadku każdego z interwałów i w każdej grupie wiekowej badani wybierali przeciętnie tę samą odpowiedź: „szybko” (1). Nie było statystycznie istotnej różnicy między grupami wiekowymi ani podstaw do twierdzenia, że starsi ludzie odczuwają upływ czasu jako szybszy niż młodsi. Tylko w jednej kategorii wykryto bardzo niewielką różnicę: starsi ludzie nieco częściej niż młodzi twierdzili, że „szybko” upłynęła im poprzednia dekada. Ale efekt był nieznaczny i wydawał się spłaszczać w wieku około pięćdziesięciu lat; w grupach od 50 do 90+ lat każdy odpowiadał, że zeszłe dziesięciolecie upłynęło mu w „szybkim” (1) tempie.

Bardzo podobne doświadczenie przeprowadzone w 2010 roku na ponad tysiącu siedmiuset Holendrach w wieku 16–80 lat przyniosło identyczny wynik. Ponownie badani ze wszystkich grup wiekowych twierdzili, że każdy z interwałów, bez względu na to, czy chodziło o tydzień, czy o dziesięć lat, minął „szybko” (1). Autorzy eksperymentu, William Friedman z Oberlin College i Steve Janssen z Duke University oraz Universiteit van Amsterdam, nie znaleźli statystycznych różnic między grupami wiekowymi ani żadnych wskazówek, że starsi ludzie mają większe niż młodzi poczucie szybkiego biegu czasu. Jedyne małe odchylenie, tak samo jak w przypadku badania Wittmanna i Lehnhoff, wiązało się z obserwacją, że z wiekiem rośnie prawdopodobieństwo wrażenia, iż ostatnia dekada upłynęła szybko – przynajmniej do pięćdziesiątki, od kiedy częstość takich odpowiedzi już nie rosła.

Jedyne niewielkie wahania, jakie zaobserwowano, zależały nie od wieku badanych, lecz od subiektywnej presji czasowej, jakiej doświadczali w bieżącym życiu. Oprócz pytań dotyczących upływu czasu przedstawiono badanym szereg stwierdzeń w celu określenia subiektywnego poczucia obciążenia zajęciami; były to takie zdania jak: „Często brakuje mi czasu, bym mógł zrobić wszystko, na czym mi zależy” albo „Często muszę się bardzo spieszyć, by zdążyć ze wszystkim”. Badani mieli znów wybierać odpowiedzi w skali od „zdecydowanie nie” (–3) do „zdecydowanie tak” (+3). Wyniki ściśle wiązały się z percepcją czasu: ci, którym godziny, tygodnie i lata mijały „szybko” lub „bardzo szybko”, częściej uważali, że są bardzo zajęci albo że często nie udaje im się zrealizować wszystkiego, co założyli sobie na dany dzień. W 2014 roku autorzy powtórzyli to badanie na ośmiuset Japończykach w różnym wieku, a wyniki i wnioski okazały się w zasadzie identyczne. Ogólnie więc czas zdaje się przyspieszać nie wraz z wiekiem, a z presją czasową, co wyjaśnia, dlaczego ludziom w każdym wieku zdaje się, że wciąż on gna: niemal wszyscy w równym stopniu odczuwają jego niedostatek. „Każdy uważa, że czas płynie szybko we wszystkich skalach” – podsumował Janssen.

Niemniej pozostaje to intrygujące odchylenie: zarówno w badaniach Janssena i Friedmana, jak i Wittmanna więcej starszych niż młodszych osób uważało, że czas przyspieszył w ciągu ostatniej dekady. Trzydziestolatkom poprzednia dekada wydawała się upłynąć nieco szybciej niż dwudziestolatkom, a czterdziestolatkom jeszcze szybciej (chodzi o liczbę osób wybierających odpowiedź 1, czyli „szybko”). Ale już pięćdziesięciolatkom i starszym upływ czasu w trakcie ostatniej dekady wydawał się tak samo szybki. Janssen wciąż rozważa potencjalne wyjaśnienia, ale jest niemal pewny, że nie wiąże się to z presją czasu: ludzie dobrze oceniają presję czasu, jakiej podlegali w ciągu minionego tygodnia, miesiąca czy nawet roku, ale zapewne nie całej dekady. (Poza tym, gdy przeciętny człowiek kończy trzydzieści lat, można z dużym prawdopodobieństwem założyć, że w ciągu ostatniej dekady miał sporo zajęć – co najmniej tak jak przeciętny pięćdziesięciolatek). Być może młodsi ludzie w większym stopniu oczekują nadejścia wielkich życiowych wydarzeń, co wywołuje poczucie, że zeszła dekada upływała dość wolno. A może dwudziesto- i trzydziestokilkulatkowie pamiętają więcej szczegółów z ostatniego dziesięciolecia niż ludzie od nich starsi, co sprawia, że dekada ta wydaje się relatywnie dłuższa. Ale gdyby tak właśnie było – gdyby upływ dekad przyspieszał wraz z wiekiem dlatego, że późniejsze lata mniej obfitują w pamiętne wydarzenia – czemu efekt ten przestaje w pewnym momencie rosnąć, spłaszczając się w okolicy pięćdziesiątki?

Janssen i Wittmann uważają, że jest jedno całkiem prawdopodobne wyjaśnienie, dlaczego ludziom po pięćdziesiątce ostatnia dekada częściej wydaje się upływać szybciej niż ludziom młodszym. To siła sugestii: wrażenie, że z wiekiem czas zaczyna płynąć szybciej, należy do potocznych przekonań i starsi ludzie mogą ulegać mu bardziej niż młodsi, gdy oceniają tempo upływu ostatniej dekady. Spójrzmy jeszcze raz na zebrane świadectwa. Wrażenie to jest żywe na równi wśród wszystkich grup wiekowych – mimo że nie zgadza się z rzeczywistymi doświadczeniami większości ludzi. Czterdziesto- czy pięćdziesięciolatek równie często co dwudziestolatek ocenia tempo upływu ostatniego tygodnia, miesiąca czy roku jako „szybkie”. Dzieje się tak dlatego, że to, czego doświadczamy, mniej wiąże się z naszym wiekiem, a bardziej z równym dla nas wszystkich poczuciem braku czasu w tych krótszych czasokresach. Kiedy jednak ludzie po pięćdziesiątce mają ocenić tempo upływu ostatniej dekady, są skłonni uwzględniać w tym jakiś dodatkowy czynnik – taki, którego rola nie nasila się w miarę przybywania im kolejnych lat do osiemdziesiątki, dziewięćdziesiątki i dalej. Tym czynnikiem, jak przypuszczają naukowcy, może być rozpowszechniony pogląd, że czas biegnie coraz szybciej, w miarę jak się starzejemy, i starsi mogą częściej niż młodsi uwzględniać go w swojej ocenie.

Wyjaśnienie to jest irytująco podobne do samospełniającej się przepowiedni: czas zdaje się przyspieszać, gdy się starzejemy, bo twierdzą tak inni ludzie. Ale dostrzegam, jak może to działać. Bardzo długo ignorowałem i odrzucałem „ludową mądrość”, że czas zaczyna gonić szybciej, gdy się starzejemy, ponieważ długo uważałem, że jestem za młody, by „starzejmy się” mogło mieć zastosowanie do mnie. Ostatnio jednak zmieniłem zdanie. Czas nie płynie szybciej; jego tempo jest okrutnie jednostajne, z czego coraz boleśniej zdaję sobie sprawę.





Pewnego dnia, załatwiając różne sprawy, podjechałem metrem do Grand Central Station w samym środku Manhattanu. Perony znajdują się tam głęboko pod ziemią; schodami wchodzi się na poziom, na którym piesi przelewają się niesłabnącą falą przez obrotowe bramki. Dalej ruchome schody prowadzą na półpiętro. Przy wejściu na schody stała kobieta w średnim wieku, rozdawała przechodniom broszury. Miała na sobie żółty T-shirt z napisem „The End”; taki sam znajdował się na pierwszej stronie broszury, którą mi wręczyła. Podniesionym głosem oznajmiała wszem i wobec: „Zbliża się Sąd Boży! Jak możemy się przygotować, jeśli nie znamy daty?”.

U szczytu schodów stał mężczyzna – starszy, w okularach, nieco przygarbiony – i także rozdawał broszury. Miał na sobie identyczny żółty T-shirt z napisem „The End”, pod którym widniała data: 21 maja. Zostały niecałe trzy tygodnie. Pierwsza myśl, jaka przyszła mi do głowy, nie współgrała z powagą chwili: 22 maja, gdy będzie już jasne, że świat się nie skończył, co organizatorzy akcji zrobią z resztą koszulek? Ale zaraz wróciłem do sedna ponurej przestrogi. A gdyby naprawdę wszystko miało się skończyć w najbliższym miesiącu – albo tygodniu, albo za kilkanaście minut? Koniec może przyjść w postaci kataklizmu, pęknięcia tętniaka, kowadła spadającego mi na głowę z dziesiątego piętra. Mogę umrzeć we śnie. Czy jestem gotowy? Czy wykorzystałem swój czas najlepiej, jak było można? Czy właściwie wykorzystuję go w tej chwili?

W 1922 roku redaktorzy paryskiej gazety „L’Intransigeant” zadali swoim czytelnikom pytanie: gdybyście wiedzieli, że wkrótce świat rozpadnie się w wielkiej katastrofie, jak spędzilibyście ostatnie godziny? Odpowiedziało wielu czytelników, wśród nich Marcel Proust, któremu pytanie to niezwykle przypadło do gustu. „Myślę, że gdybyśmy stanęli w obliczu zagrożenia, które przedstawiliście, życie nagle wydałoby się nam cudowne – napisał. – Tylko pomyślcie, ile przedsięwzięć, podróży, romansów, studiów ono, nasze życie, kryje przed nami, czyni dla nas niewidzialnymi przez nasze lenistwo, które w przekonaniu o dostępnej przyszłości odwleka je w nieskończoność”. Chciał przez to wyrazić, jaka to szkoda, że trzeba uświadamiać sobie koniec, aby zacząć zwracać uwagę na teraźniejszość. Większość z tego, co robimy na bieżąco, ma charakter odruchowy, a nawyk to wróg świadomej myśli. Dlaczego nie myślimy więcej o teraźniejszości wtedy, gdy w niej jesteśmy?

Niedawno, przeglądając pamiętnik, natrafiłem na wpis sprzed kilku lat, kiedy przechodziłem przez Grand Central w drodze do biblioteki, by zwrócić The Concept of Time (Pojęcie czasu) Martina Heideggera. Tekst ten, opublikowany w 1924 roku, to właściwie zapis wykładu, w którym pojawia się wstępny szkic wielu koncepcji rozwiniętych później w najważniejszym dziele filozofa, Bycie i czas. Trzymałem książkę w domu przez wiele tygodni, aż przypadkowo zorientowałem się, że akurat w tym dniu mija termin jej zwrotu – i tak znalazłem się w pociągu do Nowego Jorku, próbując przyswoić Heideggerowskie koncepcje czasu, w trakcie gdy moje okno czasowe na dotarcie do biblioteki szybko się kurczyło.

Centralne miejsce w tych rozważaniach Heideggera zajmuje amorficzne pojęcie, które filozof nazwał Dasein, co tłumaczy się dosłownie jako „istnienie” czy „obecność”, ale które autor definiuje też jako „bycie w świecie”, „bycie z (sobą nawzajem)”, „tę całość w swym Byciu, którą znamy jako ludzkie życie” czy nawet „to, o co należy pytać”1 (Fraglichsein). Osobiście uważam, że jeśli ktoś musi tworzyć nowe słowo, by zdefiniować, czym jest czas, nie jest za bardzo pomocny. Najbardziej konkretną rzeczą, o której mówi Heidegger, przedstawiając Dasein, jest to, że nie da się go w pełni zdefiniować, zanim się skończy – po czym, oczywiście, już go nie ma. „Dopóki się nie zakończy, nigdy nie jest autentycznie tym, czym może być”.

Heidegger początkowo uczył się teologii (w późniejszych latach wstąpił do NSDAP) i pilnie studiował Augustyna, który rozważał dość podobną koncepcję. Zacznijmy nucić jakiś dźwięk lub wymawiać sylabę – czasu ich trwania nie można zmierzyć (są długie? krótkie?), dopóki się nie skończą. Teraz nie daje się zmierzyć aż do później, retrospektywnie. Heidegger rozciąga tę analogię na samo istnienie: czyjejś egzystencji nie można w pełni ocenić, dopóki się nie zakończy. Na pytanie z rodzaju „Czy wykorzystuję swój czas najlepiej jak można?” (czy to w odniesieniu do następnej godziny, czy całego ziemskiego życia) nie da się odpowiedzieć bez przyjęcia do wiadomości, że ten czas się skończy. Od strony egzystencjalnej czas nabiera wartości przez swoją skończoność; teraz jest określane przez później. „Podstawowym zjawiskiem czasu jest przyszłość” – stwierdził Heidegger.

Przykrość oczywiście w tym, że w ujęciu Heideggera pytanie egzystencjalne nigdy nie znajduje satysfakcjonującej odpowiedzi; do czasu gdy mógłbyś jej dostarczyć, jesteś już martwy. Augustyn zasugerował, że czas może być „rozciągłością umysłu” – rozpięciem teraźniejszej świadomości między pamięcią a oczekiwaniem. Heidegger jeszcze bardziej zwiększa to rozpięcie, tak że zawsze sięgamy w przyszłość, oceniając swoje teraźniejsze życie jakby po fakcie. Nasz byt – Dasein – zawsze „wybiega w swą przeszłość” i ten właśnie akt jest czasem. Samo przeczytanie akapitu Heideggera może wzbudzać niepokój: „Dasein, rozumiany w swej najskrajniejszej możliwości Bycia, jest sam czasem, a nie w czasie (…) Utrzymując siebie wzdłuż przeszłości przez wybieganie naprzód – mam czas”.

Ja go już nie miałem. Kiedy pociąg dotarł do Grand Central, ruszyłem biegiem przez peron, pod pomalowanymi schodami, obok budki informacyjnej z jej kulistym zegarem i do przejścia podziemnego, by jak najszybciej dotrzeć do biblioteki. Zdążyłem zrobić tylko kilka pospiesznych notek dla mojego przyszłego ja, mając nadzieję, że je później rozszyfruję.



Zaraz po tym, jak Joshua i Leo skończyli cztery lata, zaczęły się trudne pytania: Co to znaczy umrzeć? Kiedy umrzesz? Czy ja też umrę? Czy ludzie składają się z mięsa? Czy się psują? Jak umrę, to kto będzie zdmuchiwał moje świeczki urodzinowe – i kto zje mój tort?

Nie byłem całkiem nieprzygotowany. Specjalistka psychologii rozwoju Katherine Nelson zauważyła, że mniej więcej w tym wieku zaczyna się zarysowywać wyraźne poczucie siebie. W ciągu pierwszych lat życia dziecko nie odróżnia własnych wspomnień od tych, które ktoś mu opowiada; powiedzmy mu o naszych zakupach w supermarkecie, a może zapamiętać to tak, jakby samo się tam wybrało. Doświadczanie wspomnień jest dla dziecka tak nowe, że wszystko, co zapamiętane, wydaje mu się związane z jego osobą. Stopniowo jednak zaczyna rozpoznawać własne wspomnienia jako należące tylko do niego, zyskując świadomość swojej ciągłości w czasie: jestem sobą, wyodrębnioną świadomością, składam się ze swoich wspomnień (byłem sobą wczoraj) i swoich oczekiwań (będę sobą jutro); zawsze byłem i zawsze będę sobą.

Ten etap rozwoju wykrystalizował się przed moim oczami pewnego dnia przy śniadaniu, gdy jeden z chłopców opisał swój sen – pierwszy, jaki pamiętał po obudzeniu. Był to koszmar, jak mówił. Chłopiec szedł gdzieś w ciemnościach, w których nagle rozległ się bezosobowy głos pytający go: „Kim jesteś?”. Dla mnie, jeśli nie dla niego, było jasne, że był to jego własny głos. We śnie doszło więc do konfrontacji dwóch „ja” – jednego nieznającego siebie – z których przynajmniej jedno „ja” było już dostatecznie samoświadome, by zadać najważniejsze pytanie egzystencjalne ludzkości. Kiedy jednak nowo narodzone „ja” uświadomi już sobie swoją ciągłość w czasie, zaczyna się zastanawiać: Zawsze będę sobą – ale jak długo trwa zawsze? Jest zdolne dostrzec, że wszystko wokół przemija, więc nie może nie dojść w końcu do wniosku, że ono także kiedyś, jakoś przeminie.

Chłopcy mieli wspólną sypialnię, a kiedy kładli się spać, przychodziłem do nich, siadałem w ciemnościach między ich łóżkami i opowiadałem jakąś historyjkę. Pewnego wieczoru, zanim zacząłem opowieść, dostrzegłem, że jeden z nich cicho popłakuje. Spytałem, o co chodzi, a on odpowiedział pytaniem: „Co się dzieje, jak się kończy świat?”.

„Nie wiem i chyba nikt tego nie wie” – odpowiedziałem.

„A co będzie, jak przeżyję koniec świata?” – spytał znów. Teraz już szlochał na całego. Nie martwił się najbardziej tym, że pewnego dnia umrze, lecz – jak udało mi się z niego wydobyć – że zostanie sam jak palec. Zanim wymyśliłem coś, co mogłoby go choć troszkę pocieszyć, a nie byłoby przy tym kompletną bzdurą, do dyskusji dołączył drugi z chłopców.

„To niemożliwe” – zawyrokował, dodając: „Jak będę miał szczęście, to dożyję 103 lat. Albo nawet 150”.

Pierwszy przestał płakać. „Nie można żyć dłużej niż 120” – powiedział. Przeglądał niedawno Księgę rekordów Guinnessa.

Odezwałem się więc i ja: „To prawda, raczej nie da się żyć dłużej. Ale nikt nie wie, kiedy umrze”.

„Wszystko zależy od tego, jak dużo się ćwiczy” – skwitował drugi.

„Nie masz się czym martwić” – zwróciłem się do pierwszego. „Świat się nie skończy bez ciebie, jasne?” – dodałem.

„Skończy się bez niego” – upierał się drugi. „To znaczy, on się skończy, zanim świat się skończy” – poprawił się.

Za chwilę padło kolejne pytanie: „Tato, a o której świat umrze?”.

„Nie wiem, nie mam pojęcia. Ale naprawdę nieprędko”.

„A co skończy świat?”

„Hm, jest wiele teorii na ten temat” – odpowiedziałem.

„Jaka na przykład?”

„Pewnego dnia Słońce, które stale się powiększa, może urosnąć aż tak, że wchłonie Ziemię. Ale to tak odległa przyszłość, że nawet trudno ją sobie wyobrazić”.

„A jaka jeszcze?”

Zanim się odezwałem, głos zabrał drugi z chłopców: „Wchłonie nas czarna dziura”.

„Tak, tak też może być” – potwierdziłem.

„A trzecia?”

Zacząłem wyjaśniać, że cały kosmos wziął się z małego okruszka, który eksplodował i teraz jest już olbrzymi, ale kiedyś może przestać się rozszerzać, a może nawet zacznie się kurczyć i zmniejszy się znów do tego okruszka. „Wtedy zostaniemy zgnieceni w tym okruszku” – zakończyłem.

„Naprawdę?”

„To niewykluczone”.

„Ale to też będzie nieprędko?”

„Tak, to też”.

„To nie będziemy już wtedy żyć”.

„Nie, nie będziemy”.

„A jaka jest jeszcze teoria?”

„Pomyślmy o jeszcze jednej, a potem już o spaniu”.

„Tato, a jeśli cały świat będzie tym okruszkiem, to czy mógłby znowu wybuchnąć?”

„Tak, to całkiem możliwe. Wszystko mogłoby się zacząć od nowa”.

„Ale nie musi”.

„Nie musi. Ale ciekawie jest sobie o tym myśleć”.



Ostatnio chłopcy najbardziej martwią się o moich rodziców. Moja mama dobiega dziewięćdziesiątki, a tata już ją przekroczył. Mieszkają ładnych kilka godzin jazdy samochodem od nas, w domu, w którym dorastałem. Są to wyjątkowe okazy zdrowia, szczytowe osiągnięcie biologicznego rozwoju człowieka, co potwierdza się z każdym dniem. Nadal spędzają mnóstwo czasu w ogródku, śpiewają w chórze kościelnym, co tydzień ćwiczą z osobistym trenerem w siłowni. Mają też inne aktywności: udzielają się w klubie książkowym i fotograficznym, lubią krzyżówki i filmy. Wciąż prowadzą samochód, co zresztą trochę mnie niepokoi. Nieraz odwiedzamy ich z chłopcami, ale z pewnością nie dość często.

Kilka lat temu, latem, razem z moim ojcem i chłopcami wybraliśmy się na stanową wystawę rolniczą. To wycieczka, którą odbywałem z rodzicami co roku od wczesnego dzieciństwa. Wystawa trwa kilka dni na przełomie sierpnia i września, na wielkim obszarze zastawionym stoiskami i pawilonami. Odbywają się konkursy piania kogutów i wybory najpiękniejszych krów mlecznych, handluje się kwiatami i kołdrami, podziwia wystawy motyli, rzadkich ras królików i gołębi, można poobserwować brodacza rzeźbiącego w drewnie, sprzedawców mikserów i waty cukrowej o smaku syropu klonowego. Jest też strefa z przyprawiającymi o mdłości kolejkami górskimi oraz różne wątpliwe gry zręcznościowe. Nie może też zabraknąć rzeźb z masła.

Tym razem, by nie szukać miejsca do zaparkowania, podjechaliśmy do centrum wydarzeń busikiem z Shoppingtown Mall. W drodze ojciec zaczął opowiadać o wojnie. Pobór objął go w 1944 roku, ale ponieważ miał słaby wzrok, nie brał udziału w bezpośrednich walkach, czemu wraz z rodzeństwem być może zawdzięczam wszystko. Przez kilka miesięcy po wojnie stacjonował na przedmieściach Paryża, gdzie pracował w administracji szpitala wojskowego. W weekendy razem z kumplami wybierał się do miasta, gdzie za swoje przydziały papierosów kupowali perfumy i pończochy, które następnie sprzedawali w bazie. Przez cały ten czas uczył się francuskiego, powtarzając sobie różne zwroty w myślach. Czasami wsiadał na przykład do autobusu albo szedł coś załatwić i nagle francuskie zwroty same pojawiały mu się w głowie, jakby opanowywał tekst roli w sztuce.

A ostatnio, jak stwierdził, prowadzi inny wewnętrzny monolog – o swoim wieku i kolejnych przyjaciołach, którzy go zostawiają. To znaczy, umierają; w ostatnich latach rodzice stracili wielu znajomych. Wspomniał o przepisanych mu przez lekarza kroplach do oczu. O tym, że sięgając po tę buteleczkę, myśli o cudzie, jakim są oczy, i jak to dobrze, że oboje jego oczu jest wciąż sprawnych. I o tym, że czasem zastanawia się nad życiem, nawet siedząc na sedesie – jak to wszystko wchodzi do nas i z nas wychodzi, wzbogacając ożywioną maszynerię, którą jesteśmy, aż w końcu ona ustaje.

Często wraca do niego sen, w którym jest jeszcze młodym chłopcem i siedzi obok ojca prowadzącego samochód. W jednej wersji tego snu wyjeżdżają autem z gór na rozpościerającą się przed nimi równinę, na której krzyżuje się i plącze ze sobą wiele dróg, zmierzających w różnych kierunkach, i ojciec zaczyna się martwić, która z nich jest właściwa i dokąd właściwie jadą.



Przez kilka tygodni zegarmistrz nagrywał mi się na pocztę głosową: zegarek jest już naprawiony, kiedy przyjdę go odebrać? W ostatniej wiadomości zagroził, że jeśli wkrótce się nie pojawię, wystawi go na sprzedaż. I tak pewnego jesiennego dnia, kilka miesięcy po tym, jak zostawiłem u niego mój czasomierz, ponownie wsiadłem do pociągu do Grand Central i udałem się na Fifth Avenue. Kiedy dotarłem na miejsce, zastałem zegarmistrza przy pracy, pochylonego i spoglądającego na otwarty mechanizm przez szkło zegarmistrzowskie. Podniósł głowę i rozpoznał mnie, wyszukał plastikową torebeczkę z moim zegarkiem i podał mi ją. Nikogo poza nami nie było w zakładzie, więc zapytałem, czy może poświęcić mi 15 minut i opowiedzieć, jak doszło do tego, że został zegarmistrzem. „Piętnaście minut? – powiedział z silnym akcentem. – Po co aż piętnaście minut? Wystarczy pięć”.

Okazało się, że pochodził z Ukrainy. Gdy miał piętnaście lat, powiedział rodzicom, że nie chce więcej chodzić do szkoły; wolał coś robić, tylko nie bardzo wiedział co. Ktoś zasugerował mu zegarmistrzostwo, więc tym się zajął. W powojennych czasach w ZSRR trudno było zdobyć części do zegarków, toteż wiele z nich sam dorabiał. Obecnie producenci korzystają z komponentów specyficznych dla swoich marek, ale niekiedy do naprawy potrzebny jest element, który bez problemu może sam wytworzyć. Podszedł do biurka i wrócił do mnie, trzymając w ręku Rolexa z otwartym mechanizmem, podsuwając mi pod oczy mikrokosmos obracających się trybików. Z dumą wskazał na małą szpileczkę, utrzymującą koło balansu; wykonał ją samodzielnie. Zapytałem go, co najbardziej lubi w swojej pracy. Spojrzał na mnie nieco zaskoczony. „Naprawianie zegarków – odparł. – Ktoś przynosi mi zegarek, który nie działa, a ja go naprawiam i wtedy działa. To sprawia satysfakcję”.

Uiściłem należność i udałem się z powrotem na Grand Central. Miałem jeszcze trochę czasu do odjazdu pociągu, więc usiadłem przy kawiarnianym stoliku i wyciągnąłem naprawiony zegarek. Zegarmistrz powiedział mi, że jest teraz wodoszczelny; zauważyłem też, że spieszył się o 2 minuty względem godziny na moim telefonie. Założyłem go na rękę, poczułem znajomy ciężar i wkrótce przestałem na niego zwracać uwagę.

Rozejrzałem się wokół. Dwie starsze kobiety siedziały na stołkach przy barku z napojami gazowanymi. Przy stoliku opodal para Francuzów z dwojgiem dzieci zajadała lody w rożkach. Obok przemknął ksiądz. Jakaś kobieta zapisywała coś w notatniku, a samotny mężczyzna, z łokciami opartymi o blat stolika i podbródkiem o swoje dłonie, spokojnie drzemał. Ludzie wokół mnie zerkali na swoje telefony lub przez nie rozmawiali albo mówili ze sobą. Wokół unosił się wszechogarniający gwar spraw i rozmów – odgłosy przedstawicieli niezwykle towarzyskiego gatunku, próbujących się wzajemnie porozumieć i zsynchronizować.

Ten szum działał na mnie kojąco; ostatnich kilka miesięcy pracowałem w domu i dawno nie czułem się, jakbym przynależał do jakiejś społeczności. Spojrzałem na zegarek: do pociągu zostało 12 minut. Zmienialiśmy się z Susan, jeśli chodzi o wieczorny rytuał kładzenia chłopców do łóżka, i dziś przypadała moja kolej. Zawsze napawało mnie to lękiem, ponieważ chłopcy aktywnie przeciwstawiali się nieuniknionemu. Przejście od kąpieli przez mycie zębów, zakładanie piżam i historyjkę na dobranoc powinno być prościutką nowelką, ale przy udziale naszych chłopców zamieniało się w epopeję, hybrydę Homera z Vonnegutem, dygresyjną i burzliwą. Kiedy się wreszcie kończyła – światła gasły, a chłopcy spali w swych łóżeczkach – ja często też już spałem, na podłodze ich sypialni.

Pewna teoria z książek parentingowych głosi, że małe dzieci nie chcą zasypiać, ponieważ boją się snu; wciąż nie oswoiły się jeszcze z doświadczeniem budzenia się następnego ranka, dlatego „dobranoc” odbierają trochę jak „żegnaj”. Ale w ostatnich tygodniach coś się zmieniło; chłopcy zaczęli doceniać sen i wieczorne wyciszenie stało się mniej męczące, przyjemniejsze. Przez pewien czas jeden z nich domagał się głaskania po plecach przed zaśnięciem, zanim odprężył się na tyle, żeby odpłynąć. Obecnie czynność ta służyła głównie mojemu spokojowi ducha. Tolerował ją przez minutę czy dwie, po czym szeptał dyplomatycznie: „Możesz już iść”.



To, że najwyższy czas kończyć już tę książkę, dotarło do mnie, gdy chłopcy podrośli na tyle, by zacząć o nią pytać. „A o czym jest?” „Dlaczego tak długo ją piszesz?” Mieli pogląd na to, ile stron dziennie powinienem pisać oraz ile słów powinno przypadać na jedną stronę, a przy kolacji dopytywali się, czy wyrobiłem swoją dzienną normę, oraz dawali mi szerszą perspektywę przez uwagi w rodzaju „J.K. Rowling pisze znacznie szybciej niż ty”. Pewnego razu z tylnego siedzenia samochodu zaczęli proponować tytuły. Jeden zasugerował Czas dezorientuje, co wydało mi się całkiem trafne, ale nie do końca zachęcające. Drugi wymyślił Ludzi zapomnianych przez czas, co świetnie brzmiało jak na tytuł książki przygodowej, a także mimowolne odniesienie do niego samego i reszty zaniedbywanej rodziny.

Lata temu, na długo zanim dorobiłem się dzieci czy nawet żony, znajomy mający już potomstwo powiedział mi: „Kiedy masz dzieci, szybko zapominasz czasy, kiedy ich nie było”. Wtedy w ogóle nie mieściło mi się to w głowie. W żaden sposób nie mogłem wyobrazić sobie przyszłego siebie, którego wszelkie poczynania byłyby całkowicie podyktowane – rzekomo z radością – zachciankami i potrzebami kogoś wielkości połowy mnie. Ale tak się dzieje. W miarę jak odnajdywałem się w nowej roli, miałem czasem odczucie, jakbym rozmontowywał statek i z uzyskanych materiałów budował nowy dla kogoś innego. Klepka po klepce rozmontowałem się i złożyłem na nowo, aż pozostał tylko jeden element z mojego życia przed dziećmi: książka. Miałem teraz na nią jeszcze mniej czasu niż dawniej i byłem zmuszony wykorzystywać każdą wolną chwilę – wieczory, weekendy, urlopy, święta. Pisanie pochłaniało mnie chaotycznie i bez reszty, co zdawało mi się normalne, bo wcześniej też tak było. Ale dłużej tak być nie mogło. Jednak zajęcie się pisaniem w deszczową sobotę albo późną nocą przywodziło uczucie wpełznięcia w ciepły, dobrze znajomy kąt gdzieś na poddaszu. Kusiło mnie wyobrażenie, że ten projekt mógłby się nigdy nie kończyć. Można by uznać, że moja książka, tworzona tak długo, stała się jeszcze jednym moim dzieckiem, którego nie chciałem wypuszczać w świat, a na dodatek nad jego losem naprawdę miałem kontrolę.

Zastanawiałem się jednocześnie, czy moja strategia rachowania się z czasem nie była przekombinowana. Dla Augustyna czas ucieleśniała wypowiadana sylaba, zdanie czy strofa; w miarę wypowiadania rozciągała się między przeszłością a przyszłością, pamięcią a oczekiwaniem, łącząc teraz z tym, w czym się ono zawiera, z ja. „Co dotyczy całego psalmu, stosuje się też do jego części, a nawet do jego sylab. Odnosi się to również do każdego dłuższego działania, którego tylko małą cząstką może być na przykład recytacja owego psalmu” – napisał Augustyn (XI, 28). Hipotetycznie to samo można by odnieść do książki: dopóki jest w toku, dopóty teraźniejszość jej autora nigdy się nie kończy. Widać chyba, dokąd to zmierza. Nieśmiertelność była ciągle nieukończoną książką.

Bardzo wiele – właściwie wszystko, co się liczy, jak pisał Augustyn – rozgrywa się w zdaniu. Gdzieś po drodze straciłem poczucie czasu teraźniejszego i samego sedna przekazu filozofa: iż dusza (na tym etapie równie dobrze mogę użyć tego słowa) jest w jej mówieniu, w zdaniu, które nie zostało ani dopowiedziane, ani niepowiedziane, tylko wciąż jeszcze spływa z warg.



Nie ma dla mnie lata, ani końca lata, bez wyprawy na plażę. I nie mówię o plaży nad jeziorem, gdzie fale sennie pluskają, pod nogami czuje się muł i widać wodorosty wyrastające z samego dna. Chodzi mi o regularną plażę nad oceanem, z wydmami bialutkiego piasku i bryzą szarpiącą flagę ratownika, gdzie włosy pokrywają się solą od samego siedzenia w miejscu, a potężne, spienione fale huczą i walą, uprzytamniając, że między tobą a Normandią jest tylko ocean.

Nasi chłopcy przez długi czas byli tyleż zafascynowani, co przelęknieni taką plażą, jak być powinno, ale poznałem, że lato przyszło w sensie wiecznym dopiero tego roku, gdy ją pokochali. Mieli wówczas pięć lat. Był weekend Święta Pracy2, radosna przerwa od znoju i rygoru, gdy dni gubią swoje nazwy i uchylają rąbka czegoś nieprzemijającego. Niedawno przeszedł huragan, pozostawiając po sobie słońce i spienione morze. Chłopcy spędzili pierwszą część popołudnia, ucząc się, jak dać się prawidłowo powalić fali, by morska woda wylewała się strumieniem z nosa. A potem zaczął się odpływ i nadeszła pora budować zamki z piasku.

Oto specyficznie ludzka przyjemność: wziąć w dłoń piasku, obrócić ją i nazwać to architekturą. Wybraliśmy miejsce możliwie najbliżej strefy, do której dochodziły obecnie fale. Była to doskonała parcela na terenach zalewowych – miejsce płaskie, z idealnie mokrym piaskiem oraz wysunięte; nasze dzieło jako pierwsze runie pod naporem przypływu. W ciągu kilku minut jeden z chłopców skonstruował mały przysiółek z piaskowych kopczyków, osłonięty niewysokim, łukowatym murem. Wykopałem przed nim fosę, by spowolnić pierwsze fale, kiedy nadejdą, a przed nią zbudowałem jeszcze falochron. Syn spoglądał wokół z radosnym zdumieniem. „Nigdy nie mieliśmy tyle czasu!” – wykrzyknął. Chodziło mu o to, jak myślę, że nigdy nie byliśmy tak blisko wielkich fal – wciąż trwał odpływ – nie czując jednocześnie zagrożenia ani pośpiechu. Zauważyłem młodszych rodziców nieco wyżej na plaży. „Popatrz na nasze miasteczko” – powiedział do mnie z dumą syn. I powtórzył: „Nigdy nie mieliśmy tyle czasu!”.

Nietzsche twierdził – a przynajmniej psychoanalityk Stephen Mitchell twierdził, iż Nietzsche tak twierdził – że stosunek człowieka do czasu można ocenić na podstawie tego, jak bierze się do budowania zamku z piasku. Pierwszy człowiek działa niepewnie, dba o rzemiosło, lecz jednocześnie obawia się nieuniknionego powrotu morza i ciężko przeżywa stratę, gdy nadchodzą fale. Drugi nawet nie zaczyna budować, bo po co, skoro przypływ i tak wszystko zniszczy. Trzeci – wzór człowieczeństwa według Nietzschego – akceptuje nieuniknione, a mimo to rzuca się w wir pracy, przepełniony radością, choć nie bezmyślny.

Chciałbym widzieć się właśnie w tej trzeciej kategorii – ale mam szczęście, jeśli kwalifikuję się chociaż do pierwszej. Zauważyłem, że drugi z chłopców, ignorując moje nieśmiałe rady, rozpoczął swój własny projekt inżynierski – mały, ładnie uformowany kopczyk – po zewnętrznej stronie falochronu i ochronnego muru miasteczka. Pierwsza zbłąkana fala zmyła jego budowlę, pozostawiając z niej tylko mokrą muldę i łzy cieknące po policzkach. Zaczął wznosić kolejną pustelnię, która wkrótce też padła, a po niej następną. Nietzsche powinien chyba powołać dla niego czwartą kategorię – człowieka będącego na uboczu, ale szczerze przywiązanego. Skończył się odpływ i języki fal zaczęły sięgać coraz dalej. On pierwszy padł ich ofiarą; zaraz potem woda zaczęła podmywać mój falochron, przelewać się przez fosę i mur, aż wreszcie wdarła się głębiej, z impetem zalewając ulice miasteczka. Pierwszy z moich chłopców stał za betonowym falochronem, zwrócony w stronę oceanu, z rozpostartymi ramionami i uśmiechem wieków na ustach.

„Nadszedł koniec! – krzyczał. – Nadszedł koniec!”

Był wielki. Nigdy nie wyglądał na szczęśliwszego, a ja mu zazdrościłem.


Wg Daniel Roland Sobota, Źródła i inspiracje Heideggerowskiego pytania o bycie, Bydgoszcz, 2012 (przyp. red.). [wróć]



Labor Day obchodzony w pierwszy weekend września. [wróć]





PODZIĘKOWANIA





Książka ta powstała dzięki wsparciu Fundacji Solomona R. Guggenheima oraz MacDowell Colony.





O ŹRÓDŁACH BIBLIOGRAFICZNYCH





Piśmiennictwo dotyczące szeroko pojętego czasu jest wprost niezmierzone. Właściwie od zarania historii autorzy chętnie przedstawiali swoje poglądy na temat tego, czym jest czas. Często były to rozważania wartościowe i intrygujące w sensie anegdotycznym, ale do niedawna stosunkowo niewiele z nich miało charakter naukowy. Ryzykując – choć w zasadzie celowo – pominięcie olbrzymiego dorobku filozofów i teologów, starałem się skupić na wysiłkach objaśnienia związków człowieka z czasem na drodze eksperymentalnej, co na poważnie rozpoczęło się mniej więcej półtora wieku temu. Zdecydowałem się to zrobić z pełną świadomością, że nawet najlepiej przemyślane eksperymenty mogą być błędnie zaplanowane i przeprowadzone bądź też dotyczyć tak specyficznego problemu doświadczania czasu przez człowieka, że nie ma pewności, czy płynące z nich wnioski mogą mieć zastosowanie poza obrębem laboratorium, w którym zostały powzięte.

Niemniej nawet taki wycinek piśmiennictwa, ograniczony z grubsza do eksperymentów i ich wyników, wciąż pozostaje olbrzymi. Zbierając materiały do tej książki, dość wcześnie natknąłem się na dokonania Juliusa T. Frasera, prawdopodobnie największy autorytet w dziedzinie interdyscyplinarnych studiów nad czasem. W 1966 roku Fraser utworzył International Society for the Study of Time. To międzynarodowe towarzystwo co trzy lata zwołuje kongres, na który zjeżdżają się naukowcy zajmujący się badaniem najróżniejszych aspektów czasu. Są wśród nich fizycy, znawcy filozofii Kanta, mediewaliści, neurobiolodzy, antropolodzy, proustoznawcy. Fraser stopniowo zbierał ich wystąpienia w dziesięciu tomach eklektycznej, lecz wnikliwej serii The Study of Time, a ponadto napisał lub współredagował kilka innych pozycji, w tym Time, the Familiar Stranger oraz The Voices of Time: A Cooperative Survey of Man’s View of Time as Expressed by the Humanities. Poeta i uczony Frederick Turner wyraził się kiedyś z podziwem o Fraserze jako o „miksie Einsteina, Yody, Gandalfa, Dr Johnsona, Sokratesa, starotestamentowego Boga i Groucho Marxa”. Wiedziałem, że Fraser przeszedł na emeryturę, lecz zanim zdążyłem zagłębić się w tę tematykę na tyle, bym miał śmiałość się z nim spotkać, zmarł w wieku 87 lat.

Niniejszej książki nie należy mylić z encyklopedią czasu (są zresztą przynajmniej dwie takie: jedna, wydana w 1994 roku, ma siedemset stron i waży prawie półtora kilograma, druga, opublikowana w 2009 roku, ma tysiąc sześćset stron i waży pięć kilogramów). Zapewniam, że w tej książce nie znajdzie się odpowiedzi na wszystkie możliwe pytania dotyczące czasu. Postanowiłem, w najlepszym interesie swoim i czytelników, ograniczyć się do skali dostępnej dla pojedynczego człowieka. Sporządziłem przegląd tej części zagadnień, które były najciekawsze dla mnie i – jak mam nadzieję – w konsekwencji także dla ciebie. Z myślą o czytelnikach, którzy odczują niedosyt, podaję listę głównych źródeł, z których korzystałem. Uważaj, by nie wpaść do króliczej nory.





BIBLIOGRAFIA





Przedmowa


Augustyn św., The Confessions, transl. M. Boulding, Vintage Books, New York 1998 (wyd. pol. Wyznania, przeł. Z. Kubiak, Znak, Kraków 2002).

Gilbreth F. B., Gilbreth L.M., Fatigue Study: the Elimination of Humanity’s Greatest Unnecessary Waste, a First Step in Motion Study, Macmillan Company, New York 1919. (Wyd. pol. Studium zmęczenia, wprowadzenie do studium ruchów, Instytut Naukowy Organizacji i Kierownictwa, Warszawa 1946).

Gilbreth F.B., Kent R.T. Motion Study, a Method for Increasing the Efficiency of the Workman, D. Van Nostrand, New York 1911.

Gleick J., Faster: The Acceleration of Just about Everything, Pantheon Books, New York 1999 (wyd. pol. Szybciej. Przyspieszenie niemal wszystkiego, przeł. J. Bieroń, Zysk i S-ka, Poznań 2003).

James W., Does Consciousness Exist?, „Journal of Philosophy, Psychology and Scientific Methods” 1, nr 18 (1904).

Lakoff G., Johnson M., Philosophy in the Flesh: The Embodied Mind and Its Challenge to Western Thought, Basic Books, New York 1999.

Robinson J.P., Godbey G., Time for Life: The Surprising Ways Americans Use Their Time, University Park, Pennsylvania State University Press, PA 1997.





Godziny


Adam B., Timewatch: The Social Analysis of Time, UK: Polity Press, Cambridge 1995.

Arias E.F., The Metrology of Time, „Philosophical Transactions. Series A, Mathematical, Physical, and Engineering Sciences” 363, nr 1834 (2005): 2289–2305.

Battersby S., The Lady Who Sold Time, „New Scientist”, February 25–March 3, 2006, 52–53.

Brann E.T.H., What, Then, Is Time?, MD: Rowman & Littlefield, Lanham 1999.

Cockell C.S., Rothschild L.J., The Effects of Ultraviolet Radiation A and B on Diurnal Variation in Photosynthesis in Three Taxonomically and Ecologically Diverse Microbial Mats, „Photochemisty and Photobiology” 69 (1999): 203–210.

Friedman W.J., Developmenta l and Cognitive Perspectives on Humans’ Sense of the Times of Past and Future Events, „Learning and Motivation” 36, nr 2 (2005): 145–158.

Goff J. Le, Time, Work, and Culture in the Middle Ages, University of Chicago Press, Chicago 1980.

Koriat A., Baruch F., What Day Is Today? An Inquiry into the Process of Temporal Orientation, „Memory and Cognition” 2, nr 2 (1974): 201–205.

Parker T.E., Matsakis D., Time and Frequency Dissemination: Advances in GPS Transfer Techniques, „GPS World”, November 2004, 32–38.

Rifkin J., Time Wars: The Primary Conflict in Human History, H. Holt, New York 1987.

Rooney D., Ruth Belville: The Greenwich Time Lady, National Maritime Museum, London 2008.

Zerubavel E., Hidden Rhythms: Schedules and Calendars in Social Life, University of Chicago Press, Chicago 1981.

– The Seven Day Circle: The History and Meaning of the Week, Free Press, New York 1985.





Dni


Alden R., Explorer Tells of Cave Ordeal, „New York Times”, September 20, 1962.

Antle M.C., Silver R., Orchestrating Time: Arrangements of the Brain Circadian Clock, „Trends in Neurosciences” 28, nr 3 (2005): 145–151.

Basner M., Dinges D.F., Mollicone D., Ecker A., Jones C.W., Hyder E.C., Di A. et al., Mars 520-D Mission Simulation Reveals Protracted Crew Hypokinesis and Alterations of Sleep Duration and Timing, „Proceedings of the National Academy of Sciences of the United States of America” 110, nr 7 (2012): 2635–2640.

Bertolucci C., Foa A., Extraocular Photoreception and Circadian Entrainment in Nonmammalian Vertebrates, „Chronobiology International” 21, nr 4–5 (2004): 501–519.

Bradshaw W.E., Holzapfel C.M., Genetic Shift in Photoperiodic Response Correlated with Global Warming, „Proceedings of the National Academy of Sciences of the United States of America” 98, nr 25 (2001): 14509–14511.

Bray M.S., Young M.E., Circadian Rhythms in the Development of Obesity: Potential Role for the Circadian Clock within the Adipocyte, „Obesity Reviews” 8, nr 2 (2007): 169–181.

Byrd R.E., Alone: The Classic Polar Adventure, Kodansha International, New York 1995.

Castillo M.R., Hochstetler K.J., Tavernier R.J., Greene D.M., Bult-ito A., Entrainment of the Master Circadian Clock by Scheduled Feeding, „American Journal of Physiology. Regulatory, Integrative and Comparative Physiology” 287 (2004): 551–555.

Cockell C.S., Rothschild L.J., Photosynthetic Rhythmicity in an Antarctic Microbial Mat and Some Considerations on Polar Circadian Rhythms. „Antarctic Journal” 32 (1997): 156–157.

Coppack T., Pulido F., Photoperiodic Response and the Adaptability of Avian Life Cycles to Environmental Change, „Advances in Ecological Research” 35 (2004): 131–150.

Covington M.F., Harmer S.L., The Circadian Clock Regulates Auxin Signaling and Responses in Arabidopsis, „PLoS Biology” 5, nr 8 (2007): 1773–1784.

Czeisler C.A., Allan J.S., Strogatz S.H., Ronda J.M., Sanchez R., Rios C.D., Freitag W.O., Richardson G.S., Kronauer R.E., Bright Light Resets th, „Science” 233, nr 4764 (1986): 667–671.

Czeisler CA., Duffy J.F., Shanahan T.L., Brown E.N., Jude F., Rimmer D.W., Ronda J.M. et al., Stability, Precision, and near-24-Hour Period of the Human Circadian Pacemaker, „Science” 284, nr 5423 (1999): 2177–2181.

Dijk D.J., Neri D.F., Wyatt J.K., Ronda J.M., Riel E., Ritz-De Cecco A., Hughes R.J. et al., Sleep, Performance, Circadian Rhythms, and Light- Dark Cycles during Two Space Shuttle Flights, „American Journal of Physiology. Regulatory, Integrative and Comparative Physiology” 281, nr 5 (2001): R1647–1664.

Dunlap J.C., Molecular Bases for Circadian Clocks (Review), „Cell” 96, nr 2 (1999): 271–290.

Figueiro M.G., Rea M.S., Evening Daylight May Cause Adolescents to Sleep Less in Spring Than in Winter, „Chronobiology International” 27, nr 6 (2010): 1242–1258.

Foer J., Caveman: An Interview with Michel Siffre, „Cabinet Magazine”, nr 30, Summer 2008, http://www.cabinetmagazine.org/issues/30/foer.php.

Foster R.G., Keeping an Eye on the Time, „Investigative Ophthalmology” 43, nr 5 (2002): 1286–1298.

Froy O., The Relationship between Nutrition and Circadian Rhythms in Mammals. „Frontiers in Neuroendocrinology” 28, nr 2–3 (2007): 61–71.

Golden S.S., Meshing the Gears of the Cyanobacterial Circadian Clock, „Proceedings of the National Academy of Sciences” 101, nr 38 (2004): 13697–13698.

– Timekeeping in Bacteria: The Cyanobacterial Circadian Clock, „Current Opinion in Microbiology” 6, nr 6 (2003): 535–540.

Golden S.S., Canales S.R., Cyanobacterial Circadian Clocks: Timing Is Everything. „Nature Reviews. Microbiology” 1, nr 3 (2003): 191–199.

Golombek D.A., Calcagno J.A., Luquet C.M., Circadian Activity Rhythm of the Chinstrap Penguin of Isla Media Luna, South Shetland Islands, Argentine Antarctica, „Journal of Field Ornithology” 62, nr 3 (1991): 293–428.

Gooley J.J., Lu J., Chou T.C., Scammell T.E., Saper C.B., Melanopsin in Cells of Origin of the Retinohypothalamic Tract, „Nature Neuroscience” 4, nr 12 (2001): 1165.

Gronfier C., Wright K.P., Kronauer R.E., Czeisler C.A., Entrainment of the Human Circadian Pacemaker to Longerthan- 24-H Days, „Proceedings of the National Academy of Sciences of the United States of America” 104, nr 21 (2007): 9081–9086.

Hamermesh D.S., Myers C.K., Pocock M.L., Cues for Timing and Coordination: Latitude, Letterman, Longitude, „Journal of Labor Economics” 26, nr 2 (2008): 223–246.

Hao H., Rivkees S.A., The Biological Clock of Very Premature Primate Infants Is Responsive to Light, „Proceedings of the National Academy of Sciences of the United States of America” 96, nr 5 (1999): 2426–2429.

Hellwegera F.L., Resonating Circadian Clocks Enhance Fitness in Cyanobacteria in Silico, „Ecological Modelling” 221, nr 12 (2010): 1620–1629.

Johnson C.H., Visualizing a Biological Clockwork’s Cogs, „Nature Structural and Molecular Biology” 11, nr 7 (2004): 584–585.

Johnson C.H., Mori T., Yao Xu, A Cyanobacterial Circadian Clockwork, „Current Biology” 18, nr 17 (2008): R816–825.

Kohsaka A., Bass J., A Sense of Time: How Molecular Clocks Organize Metabolism, „Trends in Endocrinology and Metabolism” 18, nr 1 (2007): 4–11.

Kondo T., A Cyanobacterial Circadian Clock Based on the Kai Oscillator [w:] Cold Spring Harbor Symposia on Quantitative Biology 72, (2007): 47–55.

Konopka R.J., Benzer S., Clock Mutants of Drosophila Melanogastermelanogaster. „Proceedings of the National Academy of Sciences of the United States of America” 68, nr 9 (1971): 2112–2116.

Lockley S.W., Gooley J.J., Circadian Photoreception: Spotlight on the Brain, „Current Biology” 16, nr 18 (2006): R795–797.

Weiqun Lu, Meng Qing Jun, Tyler N.J.C., Stokkan K.-A., Loudon A.S.I., A Circadian Clock Is Not Required in an Arctic Mammal, „Current Biology” 20, nr 6 (2010): 533–537.

Lubkin V., Beizai P., Sadun A.A., The Eye as Metronome of the Body, „Survey of Ophthalmology” 47, nr 1 (2002): 17–26.

Mann N.P., Effect of Night and Day on Preterm Infants in a Newborn Nursery: Randomised Trial, „British Medical Journal” 293 (November 1986): 1265–1267.

McClung R., Plant Circadian Rhythms, „Plant Cell” 18 (April 2006): 792–803.

Meier-Koll A., Hall U., Hellwig U., Kott G., Meier-Koll V., A Biological Oscillator System and the Development of Sleep–Waking Behavior during Early Infancy, „Chronobiologia” 5, nr 4 (1978): 425–440.

Panda S., Hogenesch J.B., Kay S.A., Circadian Rhythms from Flies to Human, „Nature” 417, nr 6886 (2002): 329–335.

Pöppel Ernst, Time Perception [w:] Handbook of Sensory Physiology, t. 8, Perception, Held R., Leibowitz H.W., Teubner H.L. (red.), Springer-Verlag, Berlin 1978, 713–729.

Ptitsyn A.A., Zvonic S., Conrad S.A., Scott L.K., Mynatt R.L., Gimble J.M., Circadian Clocks Are Resounding in Peripheral Tissues, „PLoS Computational Biology” 2, nr 3 (2006): 126–135.

Ptitsyn A.A., Zvonic S., Gimble J.M., Digital Signal Processing Reveals Circadian Baseline Oscillation in Majority of Mammalian Genes, „PLoS Computational Biology” 3, nr 6 (2007): 1108–1114.

Ramsey K.M., Marcheva B., Kohsaka A., Bass J., The Clockwork of Metabolism, „Annual Review of Nutrition” 27, (2007): 219–240.

Reppert S.M., Maternal Entrainment of the Developing Circadian System, „Annals of the New York Academy of Sciences” 453 (1985): 162–69, fig. 2.

Revel F.G., Herwig A., Garidou M.-L., Dardente H., Menet J.S., Masson-Pevet M., Simonneaux V., Saboureau M., Pevet P., The Circadian Clock Stops Ticking during Deep Hibernation in the European Hamster, „Proceedings of the National Academy of Sciences of the United States of America” 104, nr 34 (2007): 13816–13820.

Rivkees S.A., Developing Circadian Rhythmicity in Infants, „Pediatrics” 112, nr 2 (2003): 373–381.

Rivkees S.A., Hofman P.L., Fortman J., Newborn Primate Infants Are Entrained by Low Intensity Lighting, „Proceedings of the National Academy of Sciences of the United States of America” 94, nr 1 (1997): 292–297.

Rivkees S.A., Mayes L., Jacobs H., Gross I., Rest-Activity Patterns of Premature Infants Are Regulated by Cycled Lighting, „Pediatrics” 113, nr 4 (2004): 833–839.

Rivkees S.A., Reppert S.M., Perinatal Development of Day-Night Rhythms in Humans, „Hormone Research” 37, Supplement 3 (1992): 99–104.

Roenneberg T., Allebrandt K.V., Merrow M., Vetter C., Social Jetlag and Obesity, „Current Biology” 22, nr 10 (2012): 939–943.

Roenneberg T., Merrow M., Light Reception: Discovering the Clock-Eye in Mammals, „Current Biology” 12, nr 5 (2002): R163–165.

Rubin E.B., Shemesh Y., Cohen M., Elgavish S., Robertson H.M., Bloch G., Molecular and Phylogenetic Analyses Reveal Mammalian-like Clockwork in the Honey Bee (Apis Melliferamellifera) and Shed New Light on the Molecular Evolution of the Circadian Clock, „Genome Research” 16, nr 11 (2006): 1352–1365.

Scheer F.A.J.L., Hilton M.F., Mantzoros C.S., Shea S.A., Adverse Metabolic and Cardiovascular Consequences of Circadian Misalignment, „Proceedings of the National Academy of Sciences of the United States of America” 106, nr 11 (2009): 4453–4458.

Scheer F.A.J.L., Wright K.P., Kronauer R.E., Czeisler C.A., Plasticity of the Intrinsic Period of the Human Circadian Timing System, „PLoS ONE” 2, nr 8 (2007): e721.

Siffre M., Hors du temps: L’experience du 16 juillet 1962 au fond du gouffre de Scarasson par celui qui l’a vecue, R. Julliard, Paris 1963.

– Six Months Alone in a Cave, „National Geographic”, March 1975, 426–435.

Skuladottir A., Thome M., Ramel A., Improving Day and Night Sleep Problems in Infants by Changing Day Time Sleep Rhythm: A Single Group before and after Study, „International Journal of Nursing Studies” 42, nr 8 (2005): 843–850.

Sorek M., Yacobi Y.Z., Roopin M., Berman-Frank I., Levy O., Photosynthetic Circadian Rhythmicity Patterns of Symbiodinium, the Coral Endosymbiotic Algae, „Proceedings. Biological Sciences / The Royal Society” 280 (2013): 20122942.

Stevens R.G., Yong Zhu, Electric Light, Particularly at Night, Disrupts Human Circadian Rhythmicity: Is That a Problem?, „Philosophical Transactions of the Royal Society of London. Series B, Biological Sciences” 370, nr 1667 (March 16, 2015): 20140120.

Stokkan K.-A., Yamazaki S., Tei H., Sakaki Y., Menaker M., Entrainment of the Circadian Clock in the Liver by Feeding, „Science” 291 (2001): 490–493.

Strogatz S.H., Sync: The Emerging Science of Spontaneous Order. Hyperion, New York 2003.

Suzuki L., Johnson C.H., Algae Know the Time of Day: Circadian and Photoperiodic Programs, „Journal of Phycology” 37, nr 6 (2001): 933–942.

Takahashi J.S., Shimomura K., Kumar V., Searching for Genes Underlying Circadian Rhythms, „Science” 322 (November 7, 2008): 909–912.

Tavernier R.J., Largen A.L., Bult-ito A., Circadian Organization of a Subarctic Rodent, the Northern Red-Backed Vole (Clethrionomys Rutilusrutilus), „Journal of Biological Rhythms” 19, nr 3 (2004): 238–247.

United States Congress, Office of Technology Assessment, Biological Rhythms: Implications for the Worker, U.S. Government Printing Office, Washington, D.C. 1991.

Van Oort B.E.H., Tyler N.J.C., Gerkema M.P., Folkow L., Blix A.S., Stokkan K.-A., Circadian Organization in Reindeer, „Nature” 438, nr 7071 (2005): 1095–1096.

Weiner J., Time, Love, Memory: A Great Biologist and His Quest for the Origins of Behavior, Knopf, New York 1999.

Wittmann M., Dinich J., Merrow M., Roenneberg T., Social Jetlag: Misalignment of Biological and Social Time, „Chronobiology International” 23, nr 1–2 (2006): 497–509.

Woelfle M.A., Ouyang Y., Phanvijhitsiri K., Johnson C. H., The Adaptive Value of Circadian Clocks: An Experimental Assessment in Cyanobacteria, „Current Biology” 14 (August 24, 2004): 1481–1486.

Wright K.P., McHill A.W., Birks B.R., Griffin B.R., Rusterholz T., Chinoy E.D., Entrainment of the Human Circadian Clock to the Natural Light-Dark Cycle, „Current Biology” 23, nr 16 (2013): 1554–1558.

Xu Y., Mori T., Johnson C.H., Cyanobacterial Circadian Clockwork: Roles of KaiA, KaiB and the KaiBC Promoter in Regulating KaiC, „EMBO Journal” 22, nr 9 (2003): 2117–2126.

Zivkovic B., Circadian Clock without DNA: History and the Power of Metaphor, Observations (blog), „Scientific American” (2011): 1–25.





Teraźniejszość


Allport D.A., Phenomenal Simultaneity and the Perceptual Moment Hypothesis, „British Journal of Psychology” 59, nr 4 (1968): 395–406.

Baugh F.G., Benjamin L.T., Walter Miles, Pop Warner, B. C. Graves, and the Psychology of Football, „Journal of the History of the Behavioral Sciences” 42, Winter (2006): 3–18.

Blatter J., Screening the Psychological Laboratory: Hugo Munsterberg, Psychotechnics, and the Cinema, 1892–1916, „Science in Context” 28, nr 1 (2015): 53–76.

Boring E.G., A History of Experimental Psychology, Appleton- Century-Crofts, New York 1950.

– Sensation and Perception in the History of Experimental Psychology, Appleton-Century-Crofts, New York 1942.

Buonomano D.V., Bramen J., Khodadadifar M., Influence of the Interstimulus Interval on Temporal Processing and Learning: Testing the State-Dependent Network Model, „Philosophical Transactions of the Royal Society of London. Series B, Biological Sciences” 364, nr 1525 (2009): 1865–1873.

Cai M., Eagleman D.M., Ma W.J., Perceived Duration Is Reduced by Repetition but Not by High- Level Expectation, „Journal of Vision” 15, nr 13 (2015): 1–17.

Cai M., Stetson C., Eagleman D.M., A Neural Model for Temporal Order Judgments and Their Active Recalibration: A Common Mechanism for Space and Time?, „Frontiers in Psychology” 3 (November 2012): 470.

Campbell L.A., Bryant R.A., How Time Flies: A Study of Novice Skydivers, „Behaviour Research and Therapy” 45, nr 6 (2007): 1389–1392.

Canales J., Exit the Frog, Enter the Human: Physiology and Experimental Psychology in Nineteenth-Century Astronomy, „British Journal for the History of Science” 34, nr 2 (2001): 173–197.

– A Tenth of a Second: A History, University of Chicago Press, Chicago 2009.

Dierig S., Engines for Experiment: Labor Revolution and Industrial in the Nineteenth-Century City [w:] Osiris, t. 18, Science and the City, Dierig S., Lachmund J. and Mendelsohn A. (red.), University of Chicago Press, Chicago 2003, 116–134.

Dollar J., reżyser i producent Prisoner of Consciousness, Equinox, sezon 1, odcinek 3, Channel 4 (UK), premiera 4 sierpnia1986.

Duncombe R.L., Personal Equation in Astronomy, „Popular Astronomy” 53 (1945): 2–13, 63–76, 110–121.

Eagleman D.M., How Does the Timing of Neural Signals Map onto the Timing of Perception?, [w:] Space and Time in Perception and Action, Nijhawan R. and Khurana B. (red.), Cambridge University Press, Cambridge 2010, 216–231.

– Human Time Perception and Its Illusions, „Current Opinion in Neurobiology” 18, nr 2 (2008): 131–136.

– Motion Integration and Postdiction in Visual Awareness, „Science” 287, nr 5460 (2000): 2036–2038.

– The Where and When of Intention, „Science” 303, nr 5661 (2004): 1144–1446.

Eagleman D.M., Holcombe A.O., Causality and the Perception of Time, „Trends in Cognitive Sciences” 6, nr 8 (2002): 323–325.

Eagleman D.M., Pariyadath V., Is Subjective Duration a Signature of Coding Efficiency?, „Philosophical Transactions of the Royal Society of London. Series B, Biological Sciences” 364, nr 1525 (2009): 1841–1851.

Eagleman D.M., Tse P.U., Buonomano D.V., Janssen, P. Nobre A.C., Holcombe A.O., Time and the Brain: How Subjective Time Relates to Neural Time, „Journal of Neuroscience” 25, nr 45 (2005): 10369–10371.

Efron R., The Duration of the Present, „Annals of the New York Academy of Sciences” 138 (February 1967): 712–729.

Ekirch A.R., At Day’s Close: Night in Times Past, W. W. Norton, New York 2006.

Engel A.K., Fries P., Konig P., Brecht M., Singer Wolf, Temporal Binding, Binocular Rivalry, and Consciousness, „Consciousness and Cognition” 8, nr 2 (1999): 128–151.

Engel A.K., Roelfsema P.R., Fries P., Brecht M., Singer W., Role of the Temporal Domain for Response Selection and Perceptual Binding, „Cerebral Cortex” 7, nr 6 (1997): 571–582.

Engel A.K., Singer W., Temporal Binding and the Neural Correlates of Sensory Awareness, „Trends in Cognitive Sciences” 5, nr 1 (2001): 16–25.

Friedman W.J., About Time: Inventing the Fourth Dimension, MIT Press, Cambridge 1990.

– Developmental and Cognitive Perspectives on Humans’ Sense of the Times of Past and Future Events, „Learning and Motivation” 36, nr 2 Special Issue (2005): 145–158.

– Developmental Perspectives on the Psychology of Time [w:] Psychology of Time, Grondin S. (red.), Emerald, Bingley 2008, 345–366.

– The Development of Children’s Knowledge of Temporal Structure, „Child Development” 57, nr 6 (1986): 1386–1400.

– The Development of Children’s Knowledge of the Times of Future Events, „Child Development” 71, nr 4 (2000): 913–932.

– The Development of Children’s Understanding of Cyclic Aspects of Time, „Child Development” 48, nr 4 (1977): 1593–1599.

– The Development of Infants’ Perception of Arrows of Time, „Infant Behavior and Development” 19, Supplement 1 (1996): 161.

Friedman W.J., Brudos S.L., On Routes and Routines: The Early Development of Spatial and Temporal Representations, „Cognitive Development” 3, nr 2 (1988): 167–182.

Galison P.L., Einstein’s Clocks and Poincare’s Maps: Empires of Time, W.W. Norton, New York 2003.

Galison P.L., Burnett D.G., Einstein, Poincare and Modernity: A Conversation, „Time” 132, nr 2 (2009): 41–55.

Gillings A., reżyser i producent, Daytime, Time, odcinek 1, BBC Four, premiera 30 lipiec 2007.

Granier-Deferre C., Bassereau S., Ribeiro A., Jacquet A.-Y., Decasper A.J., A Melodic Contour Repeatedly Experienced by Human Near-Term Fetuses Elicits a Profound Cardiac Reaction One Month after Birth, „PloS One” 6, nr 2 (2011): e17304.

Green C.D., Benjamin L.T., Psychology Gets in the Game: Sport, Mind, and Behavior, 1880–1960, University of Nebraska Press, Lincoln 2009.

Haggard P., Clark S., Kalogeras J., Voluntary Action and Conscious Awareness, „Nature Neuroscience” 5, nr 4 (2002): 382–385.

Hale M., Human Science and Social Order: Hugo Munsterberg and the Origins of Applied Psychology, Temple University Press, Philadelphia 1980.

Helfrich H., Time and Mind II: Information Processing Perspectives, Hogrefe & Huber, Toronto 2003.

Hoerl C., McCormack T., Time and Memory: Issues in Philosophy and Psychology, Clarendon Press, Oxford 2001.

James W., The Principles of Psychology, Macmillan, London 1901.

Jenkins A.C., Macrae C.N., Mitchell J.P., Repetition Suppression of Ventromedial Prefrontal Activity during Judgments of Self and Others, „Proceedings of the National Academy of Sciences of the United States of America” 105, nr 11 (2008): 4507–4512.

Karmarkar U.R., Buonomano D.V., Timing in the Absence of Clocks: Encoding Time in Neural Network States, „Neuron” 53, nr 3 (2007): 427–38.

Kline K.A., Eagleman D.M., Evidence against the Temporal Subsampling Account of Illusory Motion Reversal, „Journal of Vision” 8, nr 4 (2008): 13.1–13.5.

Kline K.A., Holcombe A.O., Eagleman D.M., Illusory Motion Reversal Is Caused by Rivalry, Not by Perceptual Snapshots of the Visual Field, „Vision Research” 44, nr 23 (2004): 2653–2658.

Kornspan A.S., Contributions to Sport Psychology: Walter R. Miles and the Early Studies on the Motor Skills of Athletes, „Comprehensive Psychology” 3, nr 1, article 17 (2014): 1–11.

Kreimeier K., Ligensa A., Film 1900: Technology, Perception, Culture, John Libbey, New Burnet 2009.

Lejeune H., Wearden J.H., Vierordt’s ‘The Experimental Study of the Time Sense’ (1868) and Its Legacy, „European Journal of Cognitive Psychology” 21, nr 6 (2009): 941–960.

Levin H., Buckler-Addis A., The Eye–Voice Span, MIT Press, Cambridge 1979.

Lewkowicz D.J., The Development of Intersensory Temporal Perception: An Epigenetic Systems/Limitations View, „Psychological Bulletin” 126, nr 2 (2000): 281–308.

– Development of Multisensory Temporal Perception [w:] The Neural Bases of Multisensory Processes, Murray M.M. and Wallace M.T. (red.), CRC Press/Taylor & Francis, Boca Raton 2012, 325–344.

– The Role of Temporal Factors in Infant Behavior and Development [w:] Time and Human Cognition, Levin I. and Zakay D. (red.), Elsevier Science Publishers, North-Holland 1989, 1–43.

Lewkowicz D.J., Leo I., Simion F., Intersensory Perception at Birth: Newborns Match Nonhuman Primate Faces and Voices, „Infancy” 15, nr 1 (2010): 46–60.

Leyden W. von, History and the Concept of Relative Time, „History and Theory” 2, nr 3 (1963): 263–285.

Lickliter R., Bahrick L.E., The Development of Infant Intersensory Perception: Advantages of a Comparative Convergent-Operations Approach, „Psychological Bulletin” 126, nr 2 (2000): 260–280.

Matthews W.J., Meck W.H., Time Perception: The Bad News and the Good, „Wiley Interdisciplinary Reviews: Cognitive Science” 5, nr 4 (2014): 429–446.

Matthews W.J., Terhune D.B., Van Rijn H., Eagleman D.M., Sommer M.A., Meck W.H., Subjective Duration as a Signature of Coding Efficiency: Emerging Links among Stimulus Repetition, Predictive Coding, and Cortical GABA Levels, „Timing & Time Perception Reviews” 1, nr 5 (2014): 1–5.

Munsterberg H., Langdale A., Hugo Munsterberg on Film: The Photoplay: A Psychological Study, and Other Writings, Routledge, New York 2002.

Myers G.E., William James on Time Perception, „Philosophy of Science” 38, nr 3 (1971): 353–360.

Neil P.A., Chee-Ruiter C., Scheier C., Lewkowicz D.J., Shimojo S., Development of Multisensory Spatial Integration and Perception in Humans, „Developmental Science” 9, nr 5 (2006): 454–464.

Nelson K., Emergence of the Storied Mind [w:] Language in Cognitive Development: The Emergence of the Mediated Mind, Cambridge University Press, Cambridge 1996, 183–291.

– Emergence of Autobiographical Memory at Age 4, „Human Development” 35, nr 3 (1992): 172–177.

Nichols H., The Psychology of Time, Henry Holt, New York 1891.

Nijhawan R., Visual Prediction: Psychophysics and Neurophysiology of Compensation for Time Delays, „Behavioral and Brain Sciences” 31, nr 2 (2008): 179–198; discussion 198–239.

Nijhawan R., Khurana B., Space and Time in Perception and Action, Cambridge University Press, Cambridge 2010.

Pariyadath V., Eagleman D.M., Brief Subjective Durations Contract with Repetition, „Journal of Vision” 8, nr 16 (2008): 1–6.

– The Effect of Predictability on Subjective Duration, „PloS One” 2, nr 11 (2007): e1264.

Pariyadath V., Plitt M.H., Churchill S.J., Eagleman D.M., Why Overlearned Sequences Are Special: Distinct Neural Networks for Ordinal Sequences, „Frontiers in Human Neuroscience” 6 (December 2012): 1–9.

Piaget J., Time Perception in Children [w:] The Voices of Time: A Cooperative Survey of Man’s Views of Time as Expressed by the Sciences and by the Humanities, Fraser J.T. (red.)., University of Massachusetts Press, Amherst 1981, 202–216.

Platon, Parmenides. Teajtet, przeł. W. Witwicki, Antyk, Kęty 2002.

Pöppel Ernst, Lost in Time: A Historical Frame, Elementary Processing Units and the 3-Second Window, „Acta Neurobiologiae Experimentalis” 64, nr 3 (2004): 295–301.

– Mindworks: Time and Conscious Experience, Harcourt Brace Jovanovich, Boston 1988.

Purves D., Paydarfar J.A., Andrews T.J., The Wagon Wheel Illusion in Movies and Reality, „Proceedings of the National Academy of Sciences of the United States of America” 93, nr 8 (1996): 3693–3697.

Richardson R.D., William James: In the Maelstrom of American Modernism: A Biography, Houghton Mifflin, Boston 2006.

Sacks O., A Neurologist’s Notebook: The Abyss, „The New Yorker”, September 24, 2007, 100–111.

Schaffer S., Astronomers Mark Time: Discipline and the Personal Equation, „Science in Context” 2, nr 1 (1988): 115–145.

Schmidgen H., Mind, the Gap: The Discovery of Physiological Time [w:] Film 1900: Technology, Perception, Culture, Kreimeier K. and Ligensa A. (red.), 53–65, John Libbey, New Burnet 2009.

– Of Frogs and Men: The Origins of Psychophysiological Time Experiments, 1850–1865, „Endeavour” 26, nr 4 (2002): 142–148.

– Time and Noise: The Stable Surroundings of Reaction Experiments, 1860–1890, „Studies in History and Philosophy of Biological and Biomedical Sciences” 34, nr 2 (2003): 237–275.

Scripture E.W., Thinking Feeling Doing, Flood and Vincent, Meadville 1895.

Solnit R., River of Shadows: Eadweard Muybridge and the Technological Wild West, Viking, New York 2003.

VanRullen R., Koch C., Is Perception Discrete or Continuous?, „Trends in Cognitive Sciences” 7, nr 5 (2003): 207–213.

Vatakis A., Spence C., Evaluating the Influence of the ‘Unity Assumption’ on the Temporal Perception of Realistic Audiovisual Stimuli, „Acta Psychologica” 127, nr 1 (2008): 12–23.

Wearing D., Forever Today: A Memoir of Love and Amnesia, Doubleday, London 2005.

– The Man Who Keeps Falling in Love with His Wife, „The Telegraph”, January 12, 2005, http://www.telegraph.co.uk/news/health/3313452/ The-man-who-keeps-falling-in-love-with-his-wife.html.

Wojtach W.T., Sung K., Truong S., Purves D., An Empirical Explanation of the Flash-Lag Effect, „Proceedings of the National Academy of Sciences of the United States of America” 105, nr 42 (2008): 16338–16343.

Wundt W., An Introduction to Psychology, transl. R. Pinter, London 1912.

Dlaczego czas leci

Alexander I., Cowey A., Walsh V., The Right Parietal Cortex and Time Perception: Back to Critchley and the Zeitraffer Phenomenon, „Cognitive Neuropsychology” 22, nr 3 (May 2005): 306–315.

Allan L., Balsam P.D., Church R., Terrace H., John Gibbon (1934–2001) Obituary, „American Psychologist” 57, nr 6–7 (2002): 436–437.

Allman M.J., Meck W.H., Pathophysiological Distortions in Time Perception and Timed Performance, „Brain” 135, nr 3 (2012): 656–677.

Allman M.J., Teki S., Griffiths T.D., Meck W.H., Properties of the Internal Clock: First- and Second-Order Principles of Subjective Time, „Annual Review of Psychology” 65 (2014): 743–771.

Angrilli A., Cherubini P., Pavese A., Manfredini S., The Influence of Affective Factors on Time Perception, „Perception & Psychophysics” 59, nr 6 (1997): 972–982.

Arantes J., Berg M.E., Wearden J.H., Females’ Duration Estimates

of Briefly-Viewed Male, but Not Female, Photographs Depend on Attractiveness, „Evolutionary Psychology” 11, nr 1 (2013): 104–119.

Valtteri A., Subjective Time: The Philosophy, Psychology, and Neuroscience of Temporality, MIT Press, Cambridge 2014.

Baer K.E. von, Welche Auffassung der lebenden Natur ist die richtige? und Wie ist diese Auffassung auf die Entomologie anzuwenden?, mowa wygłoszona w Petersburgu w 1860, Schmitzdorff H. (red.), Verlag der kaiser, Hofbuchhandl, St. Petersburg 1864, 237–284.

Battelli L., Walsh V., Pascual-Leone A., Cavanagh P., The ‘When’ Parietal Pathway Explored by Lesion Studies, „Current Opinion in Neurobiology” 18, nr 2 (2008): 120–126.

Bauer P.J., Remembering the Times of Our Lives: Memory in Infancy and Beyond, Lawrence Erlbaum Associates, Mahwah 2007.

Baum S.K., Boxley R.L., Sokolowski M., Time Perception and Psychological Well-Being in the Elderly, „Psychiatric Quarterly” 56, nr 1 (1984): 54–60.

Belot M., Crawford V.P., Heyes C., Players of Matching Pennies Automatically Imitate Opponents’ Gestures Against Strong Incentives, „Proceedings of the National Academy of Sciences of the United States of America” 110, nr 8 (2013): 2763–2768.

Bergson H., An Introduction to Metaphysics: The Creative Mind, Littlefield, Adams, Totowa 1975 (wyd. pol. Wstęp do metafizyki, przeł. K. Błeszyński, Vis-à-vis, Kraków 2016).

Blewett A.E., Abnormal Subjective Time Experience in Depression, „British Journal of Psychiatry” 161 (August 1992): 195–200.

Block R.A., Zakay D., Timing and Remembering the Past, the Present, and the Future [w:] Psychology of Time, Grondin S. (red.), Emerald, Bingley 2008, 367–394.

Brand M., Fujiwara E., Kalbe E., Steingass H.-P., Kessler J., Markowitsch H.J., Cognitive Estimation and Affective Judgments in Alcoholic Korsakoff Patients, „Journal of Clinical and Experimental Neuropsychology” 25, nr 3 (2003): 324–334.

Bschor T., Ising M., Bauer M., Lewitzka U., Skerstupeit M., Muller-Oerlinghausen B., Baethge C., Time Experience and Time Judgment in Major Depression, Mania and Healthy Subjects: A Controlled Study of 93 Subjects, „Acta Psychiatrica Scandinavica” 109, nr 3 (2004): 222–229.

Bueti D., Walsh V., The Parietal Cortex and the Representation of Time, Space, Number and Other Magnitudes, „Philosophical Transactions of the Royal Society of London. Series B, Biological Sciences” 364, nr 1525 (2009): 1831–1840.

Buhusi C.V., Meck W.H., Relative Time Sharing: New Findings and an Extension of the Resource Allocation Model of Temporal Processing, „Philosophical Transactions of the Royal Society of London. Series B, Biological Sciences” 364, nr 1525 (2009): 1875–1885.

Church R.M., A Tribute to John Gibbon, „Behavioural Processes” 57, nr 2–3 (2002): 261–274.

Church R.M., Meck W.H., Gibbon J., Application of Scalar Timing Theory to Individual Trials, „Journal of Experimental Psychology Animal Behavior Processes” 20, nr 2 (1994): 135–155.

Conway III, Gideon L., Social Contagion of Time Perception, „Journal of Experimental Social Psychology” 40, nr 1 (2004): 113–120.

Coull J.T., Nobre A.C., Where and When to Pay Attention: The Neural Systems for Directing Attention to Spatial Locations and to Time Intervals as Revealed by Both PET and fMRI, „Journal of Neuroscience” 18, nr 18 (1998): 7426–7435.

Coull J.T., Vidal F., Nazarian B., Macar F., Functional Anatomy of the Attentional Modulation of Time Estimation, „Science” (New York) 303, nr 5663 (2004): 1506–1508.

Craig A.D., Human Feelings: Why Are Some More Aware than Others?, „Trends in Cognitive Sciences” 8, nr 6 (2004): 239–241.

Crystal J.D., Animal Behavior: Timing in the Wild, „Current Biology” 16, nr 7 (2006): R252–53. http://www.ncbi.nlm.nih.gov/pubmed /16 5 81502.

Dennett D.C., The Self as a Responding—and Responsible—Artifact, „Annals of the New York Academy of Sciences” 1001 (2003): 39–50.

Droit-Volet S., Child and Time, [w:] Lecture Notes in Computer Science (Including Subseries Lecture Notes in Artificial Intelligence and Lecture Notes in Bioinformatics) 6789 LNAI (2011): 151–172.

Droit-Volet S., Brunot S., Niedenthal P., Perception of the Duration of Emotional Events, „Cognition and Emotion” 18, nr 6 (2004): 849–858.

Droit-Volet S., Sophie L. Fayolle, Sandrine Gil. „Emotion and Time Perception: Effects of Film-Induced Mood”. Frontiers in Integrative Neuroscience 5, August (2011): 1–9.

Droit-Volet S., Gil S., The Time-Emotion Paradox, „Philosophical Transactions of the Royal Society of London. Series B, Biological Sciences” 364, nr 1525 (2009): 1943–1953.

Droit-Volet S., Meck W.H., How Emotions Colour Our Perception of Time, „Trends in Cognitive Sciences” 11, nr 12 (2007): 504–513.

Droit-Volet S., Ramos D., Bueno J.L.O., Bigand E., Music, Emotion, and Time Perception: The Influence of Subjective Emotional Valence and Arousal?, „Frontiers in Psychology” 4 (July 2013): 1–12.

Effron D.A., Niedenthal P.M., Gil S., Droit-Volet S., Embodied Temporal Perception of Emotion, „Emotion” 6, nr 1 (2006): 1–9.

Fraisse P., Perception and Estimation of Time, „Annual Review of Psychology” 35 (February 1984): 1–36.

– The Psychology of Time, Harper & Row, New York 1963.

Fraser J.T., Time and Mind: Interdisciplinary Issues, International Universities Press, Madison 1989.

– Time, the Familiar Stranger, University of Massachusetts Press, Amherst 1987.

Fraser J.T., Haber F.C., Muller G.H., The Study of Time: Proceedings of the First Conference of the International Society for the Study of Time, Springer-Verlag, Berlin 1972.

Fraser J.T., (red.), The Voice of Time. A Cooperative Survey of Man’s Views of Time as Expressed by the Sciences and by the Humanities, George Braziller, New York 1966.

Friedman W.J., Janssen S.M.J., Aging and the Speed of Time, „Acta Psychologica” 134, nr 2 (2010): 130–141.

Gallant R., Fedler T., Dawson K.A., Subjective Time Estimation and Age, „Perceptual and Motor Skills” 72 (June 1991): 1275–1280.

Gibbon J., Scalar Expectancy Theory and Weber’s Law in Animal Timing, „Psychological Review” 84, nr 3 (1977): 279–325.

Gibbon J., Church R.M., Representation of Time, „Cognition” 37, nr 1–2 (1990): 23–54.

Gibbon J., Church R.M., Meck W.H., Scalar Timing in Memory, „Annals of the New York Academy of Sciences” 423 (May 1984): 52–77.

Gibbon J., Malapani C., Dale C.L., Gallistel C.R., Toward a Neurobiology of Temporal Cognition: Advances and Challenges, „Current Opinion in Neurobiology” 7, nr 2 (1997): 170–184.

Gibson J.J., Events Are Perceivable but Time Is Not [w:] The Study of Time II: Proceedings of the Second Conference of the International Society for the Study of Time, Lake Yamanaka, Japan, Fraser J.T., Lawrence N. (red.). Springer-Verlag, New York, 295–301.

Gil S., Rousset S., Droit-Volet S., How Liked and Disliked Foods Affect Time Perception, „Emotion” (Washington, D.C.) 9, nr 4 (2009): 457–463.

Gooddy W., Disorders of the Time Sense [w:] Handbook of Clinical Neurology, t. 3. Vinken P.J., Bruyn G.W. (red.), North Holland Publishing, Amsterdam 1969, 229–250.

– Time and the Nervous System, Praeger, New York 1988.

Grondin S., From Physical Time to the First and Second Moments of Psychological Time, „Psychological Bulletin” 127, nr 1 (2001): 22–44.

– Psychology of Time, Emerald, Bingley 2008.

Gruber R.P., Block R.A., Effect of Caffeine on Prospective and Retrospective Duration Judgements, „Human Psychopharmacology” 18, nr 15 (2003): 351–359.

Gu Bon-mi, Laubach M., Meck W.H., Oscillatory Mechanisms Supporting Interval Timing and Working Memory in Prefrontal-Striatal- Hippocampal Circuits, „Neuroscience and Biobehavioral Reviews” 48 (2015): 160–185.

Heidegger M., The Concept of Time, transl. William McNeill, B. Blackwell, Oxford 1992 (wyd. pol. Pojęcie czasu: wykład wygłoszony w Towarzystwie Teologicznym w Marburgu, VII 1924, przeł. J. Mizera, Principia : pisma koncepcyjne z filozofii i socjologii teoretycznej, 0867–5392. T. 20 (1998): 27–45).

Henderson J., Hurly T.A., Bateson M., Healy S.D., Timing in Free-Living Rufous Hummingbirds, Selasphorus Rufusrufus, „Current Biology” 16 (March 7, 2006): 512–515.

Hicks R.E., Miller G.W., Kinsbourne M., Prospective and Retrospective Judgments of Time as a Function of Amount of Information Processed, „American Journal of Psychology” 89, nr 4 (1976): 719–730.

Hoagland H., Some Biochemical Considerations of Time [w:] The Voices of Time: A Cooperative Survey of Man’s Views of Time as Expressed by the Sciences and by the Humanities, Fraser J.T. (red.). George Braziller, New York 1966, 321–322.

– The Physiological Control of Judgments of Duration: Evidence for a Chemical Clock, „Journal of General Psychology” 9, (December 1933): 267–287.

Hopfield J.J., Brody C.D., What Is a Moment? ‘Cortical’ Sensory Integration over a Brief Interval, „Proceedings of the National Academy of Sciences of the United States of America” 97, nr 25 (2000): 13919–13924.

Ivry R.B., Schlerf J.E., Dedicated and Intrinsic Models of Time Perception”, „Trends in Cognitive Sciences” 12, nr 7 (2008): 273–280.

Jacobson G.A., Rokni D., Yarom Y., A Model of the Olivo-Cerebellar System as a Temporal Pattern Generator, „Trends in Neurosciences” 31, nr 12 (2014): 617–619.

Janssen S.M.J., Friedman W.J., Naka M., Why Does Life Appear to Speed Up as People Get Older?, „Time and Society” 22, nr 2 (2013): 274–290.

Jin D.Z., Fujii N., Graybiel A.M., Neural Representation of Time in Cortico-Basal Ganglia Circuits, „Proceedings of the National Academy of Sciences of the United States of America” 106, nr 45 (2009): 19156–19161.

Jones L.A., Allely C.S., Wearden J.H., Click Trains and the Rate of Information Processing: Does ‘Speeding Up’ Subjective Time Make Other Psychological Processes Run Faster?, „Quarterly Journal of Experimental Psychology” 64, nr 2 (2011): 363–380.

Joubert C.E., Structured Time and Subjective Acceleration of Time, „Perceptual and Motor Skills” 59, nr 1 (1984): 335–336.

– Subjective Acceleration of Time: Death Anxiety and Sex Differences, „Perceptual and Motor Skills” 57 (August 1983): 49–50.

– Subjective Expectations of the Acceleration of Time with Aging, „Perceptual and Motor Skills” 70 (February 1990): 334.

Lamotte M., Izaute M., Droit-Volet S., Awareness of Time Distortions and Its Relation with Time Judgment: A Metacognitive Approach, „Consciousness and Cognition” 21, nr 2 (2012): 835–842.

Lejeune H., Wearden J.H., Vierordt’s ‘The Experimental Study of the Time Sense’ (1868) and Its Legacy, „European Journal of Cognitive Psychology” 21, nr 6 (2009): 941–960.

Lemlich R., Subjective Acceleration of Time with Aging, „Perceptual and Motor Skills” 41 (May 1975): 235–238.

Lewis P.A., Miall R.C., The Precision of Temporal Judgement: Milliseconds, Many Minutes, and Beyond, „Philosophical Transactions of the Royal Society of London. Series B, Biological Sciences” 364, nr 1525 (2009): 1897–1905.

– Remembering the Time: A Continuous Clock, „Trends in Cognitive Sciences” 10, nr 9 (2006): 401–406.

Lewis P.A., Walsh V., Neuropsychology: Time out of Mind, „Current Biology” 12, nr 1 (2002): 12–14.

Lui M.A., Penney T.B., Schirmer A., Emotion Effects on Timing: Attention versus Pacemaker Accounts, „PLoS ONE” 6, nr 7 (2011): e21829.

Lustig C., Matell M., Meck W.H., Not ‘Just’ a Coincidence: Frontal-Striatal Interactions in Working Memory and Interval Timing, „Memory” 13, nr 3–4 (2005): 441–448.

MacDonald C.J., Fortin N.J., Sakata S., Meck W.H., Retrospective and Prospective Views on the Role of the Hippocampus in Interval Timing and Memory for Elapsed Time, „Timing & Time Perception” 2, nr 1 (2014): 51–61.

Matell M.S., Bateson M., Meck W.H., Single-Trials Analyses Demonstrate That Increases in Clock Speed Contribute to the Methamphetamine-Induced Horizontal Shifts in Peak-Interval Timing Functions, „Psychopharmacology” 188, nr 2 (2006): 201–212.

Matell M.S., King G.R., Meck W.H., Differential Modulation of Clock Speed by the Administration of Intermittent versus Continuous Cocaine, „Behavioral Neuroscience” 118, nr 1 (2004): 150–156.

Matell M.S., Meck W.H., Nicolelis M.A.L., Integration of Behavior and Timing: Anatomically Separate Systems or Distributed Processing?, [w:] Functional and Neural Mechanisms of Interval Timing, Meck W.H. (red.), CRC Press, Boca Raton 2003, 371–391.

Matthews W.J., Time Perception: The Surprising Effects of Surprising Stimuli, „Journal of Experimental Psychology: General” 144, nr 1 (2015): 172–197.

Matthews W.J., Meck W.H., Time Perception: The Bad News and the Good, „Wiley Interdisciplinary Reviews: Cognitive Science” 5, nr 4 (2014): 429–446.

Matthews W.J., Stewart N., Wearden J.H., Stimulus Intensity and the Perception of Duration, „Journal of Experimental Psychology: Human Perception and Performance” 37, nr 1 (2011): 303–313.

Mauk M.D., Buonomano D.V., The Neural Basis of Temporal Processing, „Annual Review of Neuroscience” 27 ( January 2004): 307–340.

McInerney P.K., Time and Experience, Temple University Press, Philadelphia 1991.

Meck W.H., Neuroanatomical Localization of an Internal Clock: A Functional Link Between Mesolimbic, Nigrostriatal, and Mesocortical Dopaminergic Systems, „Brain Research” 1109, nr 1 (2006): 93–107.

– Neuropsychology of Timing and Time Perception, „Brain and Cognition” 58, nr 1 (2005): 1–8.

Meck W.H., Ivry R.B., Editorial Overview: Time in Perception and Action, „Current Opinion in Behavioral Sciences” 8 (2016): vi–x.

Merchant H., Harrington D.L., Meck W.H., Neural Basis of the Perception and Estimation of Time, „Annual Review of Neuroscience” 36 ( June 2013): 313–336.

Michon J.A., Guyau’s Idea of Time: A Cognitive View [w:] Guyau and the Idea of Time, Michon J.A., Pouthas V., Jackson J.L. (red.), North-Holland Publishing, Amsterdam 1988, 161–197.

Mitchell S.A., Relational Concepts in Psychoanalysis: An Integration, Harvard University Press, Cambridge 1988.

Naber M., Pashkam M.V., Nakayama K., Unintended Imitation Affects Success in a Competitive Game, „Proceedings of the National Academy of Sciences of the United States of America” 110, nr 50 (2012): 20046–20050.

Nather F.C., Bueno J.L.O., Bigand E., Droit-Volet S., Time Changes with the Embodiment of Another’s Body Posture, „PloS One” 6, nr 5 (2011): e19818.

Nather F.C., Bueno J.L.O., Timing Perception in Paintings and Sculptures of Edgar Degas, „KronoScope” 12, nr 1 (2012): 16–30.

Nather F.C., Monteiro Fernandes P.A., Bueno J.L.O., Timing Perception Is Affected by Cubist Paintings Representing Human Figures, „Proceedings of the 28th Annual Meeting of the International Society for Psychophysics” 28 (2012): 292–297.

Nelson K., Emergence of Autobiographical Memory at Age 4, „Human Development” 35, nr 3 (1992): 172–177.

– Narratives from the Crib, Harvard University Press, Cambridge1989.

– Young Minds in Social Worlds: Experience, Meaning, and Memory. Harvard University Press, Cambridge 2007.

Noulhiane M., Pouthas V., Hasboun D., Baulac M., Samson S., Role of the Medial Temporal Lobe in Time Estimation in the Range of Minutes, „Neuroreport” 18, nr 10 (2007): 1035–1038.

Ogden R.S., The Effect of Facial Attractiveness on Temporal Perception, „Cognition and Emotion” 27, nr 7 (2013): 1292–1304.

Oprisan S.A., Buhusi C.V., Modeling Pharmacological Clock and Memory Patterns of Interval Timing in a Striatal Beat-Frequency Model with Realistic, Noisy Neurons, „Frontiers in Integrative Neuroscience” 5, nr 52 (September 23, 2011).

Ovsiew F., The Zeitraffer Phenomenon, Akinetopsia, and the Visual Perception of Speed of Motion: A Case Report, „Neurocase” 4794 (April 2013): 37–41.

Perbal S., Couillet J., Azouvi P., Pouthas V., Relationships between Time Estimation, Memory, Attention, and Processing Speed in Patients with Severe Traumatic Brain Injury, „Neuropsychologia” 41, nr 12 (2003): 1599–1610.

Pöppel E., Time Perception [w:] Handbook of Sensory Physiology, t. 8, Perception, Held R., Leibowitz H.W., Teubner H.L. (red.), Springer-Verlag, Berlin 1978, 713–729.

Viviane P., Perbal S., Time Perception Depends on Accurate Clock Mechanisms as Well as Unimpaired Attention and Memory Processes, „Acta Neurobiologiae Experimentalis” 64, nr 3 (2004): 367–385.

Rammsayer T.H., Neuropharmacological Evidence for Different Timing Mechanisms in Humans, „Quarterly Journal of Experimental Psychology. B, Comparative and Physiological Psychology” 52, nr 3 (1999): 273–286.

Roecklein J.E., The Concept of Time in Psychology: A Resource Book and Annotated Bibliography, Greenwood Press, Westport 2000.

Sackett A.M., Meyvis T., Nelson L.D., Converse B.A., Sackett A.L., You’re Having Fun When Time Flies: The Hedonic Consequences of Subjective Time Progression, „Psychological Science” 21, nr 1 (2010): 111–117.

Schirmer A., How Emotions Change Time, „Frontiers in Integrative Neuroscience” 5 (October 5, 2011): 1–6.

Schirmer A., Meck W.H., Penney T.B., The Socio-Temporal Brain: Connecting People in Time, „Trends in Cognitive Sciences” 20, nr 10 (2016): 760–772.

Schirmer A., Ng T., Escoffier N., Penney T.B., Emotional Voices Distort Time: Behavioral and Neural Correlates, „Timing & Time Perception” 4, nr 1 (2016): 79–98.

Schuman H., Rogers W.L., Cohorts, Chronology, and Collective Memory, „Public Opinion Quarterly” 68, nr 2 (2004): 217–254.

Schuman H., Scott J., Generations and Collective Memories, „American Sociological Review” 54, nr 3 (1989): 359–381.

Suddendorf T., Mental Time Travel in Animals?, „Trends in Cognitive Sciences” 7, nr 9 (2003): 391–396.

Suddendorf T., Corballis M.C., The Evolution of Foresight: What Is Mental Time Travel, and Is It Unique to Humans?, „Behavioral and Brain Sciences” 30, nr 3 (2007): 299–313; discussion 313–351.

Swanton D.N., Gooch C.M., Matell M.S., Averaging of Temporal Memories by Rats, „Journal of Experimental Psychology” 35, nr 3 (2009): 434–439.

Tipples J., Time Flies When We Read Taboo Words, „Psychonomic Bulletin and Review” 17, nr 4 (2010): 563–568.

Treisman M., The Information-Processing Model of Timing (Treisman, 1963), Its Sources and Further Development, „Timing & Time Perception” 1, nr 2 (2013): 131–158.

Tuckman J., Older Persons’ Judgment of the Passage of Time over the Life-Span, „Geriatrics” 20 (February 1965): 136–140.

Walker J.L., Time Estimation and Total Subjective Time, „Perceptual and Motor Skills” 44, nr 2 (1977): 527–532.

Wallach M.A., Green L.R., On Age and the Subjective Speed of Time, „Journal of Gerontology” 16, nr 1 (1961): 71–74.

Wearden J.H., Applying the Scalar Timing Model to Human Time Psychology: Progress and Challenges [w:] Time and Mind II: Information Processing Perspectives, Helfrich H. (red.), Hogrefe & Huber, Cambridge 2003, 21–29.

– ‘Beyond the Fields We Know…’: Exploring and Developing Scalar Timing Theory, „Behavioural Processes” 45 (April 1999): 3–21.

– ‘From That Paradise…’: The Golden Anniversary of Timing, „Timing & Time Perception” 1, nr 2 (2013): 127–130.

– Internal Clocks and the Representation of Time [w:] Time and Memory: Issues in Philosophy and Psychology, Hoerl C., McCormack T. (red.), Clarendon Press, Oxford 2001, 37–58.

– The Psychology of Time Perception, Palgrave Macmillan, London 2016.

– Slowing Down an Internal Clock: Implications for Accounts of Performance on Four Timing Tasks, „Quarterly Journal of Experimental Psychology” 61, nr 2 (2008): 263–274.

Wearden J.H., Edwards H., Fakhri M., Percival A., Why ‘Sounds Are Judged Longer than Lights’: Application of a Model of the Internal Clock in Humans, „Quarterly Journal of Experimental Psychology. B, Comparative and Physiological Psychology” 51, nr 2 (1998): 97–120.

Wearden J.H., Jones L.A., Is the Growth of Subjective Time in Humans a Linear or Nonlinear Function of Real Time?, „Quarterly Journal of Experimental Psychology” 60, nr 9 (2006): 1289–1302.

Wearden J.H., Lejeune H., Scalar Properties in Human Timing: Conformity and Violations, „Quarterly Journal of Experimental Psychology” 61, nr 4 (2008): 569–587.

Wearden J.H., McShane B., Interval Production as an Analogue of the Peak Procedure: Evidence for Similarity of Human and Animal Timing Processes, „Quarterly Journal of Experimental Psychology” 40, nr 4 (1988): 363–375.

Wearden J.H., Norton R., Martin S., Montford-Bebb O., Internal Clock Processes and the Filled-Duration Illusion, „Journal of Experimental Psychology. Human Perception and Performance” 33, nr 3 (2007): 716–729.

Wearden J.H., Penton-Voak I.S., Feeling the Heat: Body Temperature and the Rate of Subjective Time, Revisited, „Quarterly Journal of Experimental Psychology. Section B: Comparative and Physiological Psychology” 48, nr 2 (1995): 129–141.

Wearden J.H., Smith-Spark J.H., Cousins R., Edelstyn N.M J., Stimulus Timing by People with Parkinson’s Disease, „Brain and Cognition” 67 (2008): 264–279.

Wearden J.H., Wearden A.J., Rabbitt P.M.A., Age and IQ Effects on Stimulus and Response Timing, „Journal of Experimental Psychology: Human Perception and Performance” 23, nr 4 (1997): 962–979.

Wiener M., Magaro C.M., Matell M.S., Accurate Timing but Increased Impulsivity Following Excitotoxic Lesions of the Subthalamic Nucleus, „Neuroscience Letters” 440 (2008): 176–180.

Wittmann M., Carter O., Hasler F., Cahn B.R., Grimberg U., Spring P., Hell D., Flohr H., Vollenweider F.X., Effects of Psilocybin on Time Perception and Temporal Control of Behaviour in Humans, „Journal of Psychopharmacology” 21, nr 1 (2007): 50–64.

Wittmann M., Lehnhoff S., Age Effects in Perception of Time, „Psychological Reports” 97, nr 3 (2005): 921–935.

Wittmann M., Leland D.S., Churan J., Paulus M.P., Impaired Time Perception and Motor Timing in Stimulant-Dependent Subjects, „Drug and Alcohol Dependence” 90, nr 2–3 (2007): 183–192.

Wittmann M., Simmons A.N., Aron J.L., Paulus M.P., Accumulation of Neural Activity in the Posterior Insula Encodes the Passage of Time, „Neuropsychologia” 48, nr 10 (2010): 3110–3120.

Wittmann M., Wassenhove V. van, The Experience of Time: Neural Mechanisms and the Interplay of Emotion, Cognition and Embodiment, „Philosophical Transactions of the Royal Society of London. Series B, Biological Sciences” 364, nr 1525 (2009): 1809–1813.

Wittmann M., Leland D.S., Churan J., Paulus M.P., Impaired Time Perception and Motor Timing in Stimulant-Dependent Subjects, „Drug and Alcohol Dependence” 90, nr 2–3 (2007): 183–192.

Wittmann M., Vollmer T., Schweiger C., Hiddemann W., The Relation between the Experience of Time and Psychological Distress in Patients with Hematological Malignancies, „Palliative & and Supportive Care” 4, nr 4 (2006): 357–363.





